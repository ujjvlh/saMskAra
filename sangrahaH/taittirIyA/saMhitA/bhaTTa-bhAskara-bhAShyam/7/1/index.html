<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पणयः  | प्रपाठकः १</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.72.0" />
    
    
      <META NAME="ROBOTS" CONTENT="INDEX, FOLLOW">
    

    <link href="/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/" rel="alternate" type="application/rss+xml" title="संस्कारे विश्वासटिप्पणयः" />
    <link href="/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/" rel="feed" type="application/rss+xml" title="संस्कारे विश्वासटिप्पणयः" />

    <meta property="og:title" content="प्रपाठकः १" />
<meta property="og:description" content="अनुवाकः १ एकाहेषु अग्निष्टोमविधिः संयुक्तमन्त्रः प्र॒जन॑न॒ञ्ज्योति॑र॒ग्निर्दे॒वता॑ना॒ञ्ज्योति॑र्वि॒राट्छन्द॑सा॒ञ्ज्योति॑र्वि॒राड्वा॒चो᳚ऽग्नौ सन्ति॑ष्ठते वि॒राज॑म॒भि सम्प॑द्यते॒ तस्मा॒त्तज्ज्योति॑रुच्यते
मन्त्रः प्र॒जन॑न॒ञ्ज्योतिः॑ ।
टीका 1षष्ठेन काण्डेन दीक्षाद्युदयनीयान्तोग्निष्टोमस्सगुणः प्रतिपादितः । स इदानीमिह विधीयते । पूर्वत्र हि कर्तव्यतामात्रमस्य विहितम् । अस्यैव गुणविकारास्सर्वसंस्था उत्तरा अत्यग्निष्टोमाद्यप्तोर्यामान्ताः । एतत्प्रकृतिकास्सर्वे विश्वजिदादय एकाहाः, द्विरात्रप्रभृतयश्चाहीनाः, द्वादशाहादीनि च सत्त्राणि । तत्र पूर्वप्रकरणशेषभूतं तद्गतमेव किञ्चिदारभ्यते । तत्र त्रिवृदादिस्तोमभेदनिबन्धनत्वात्तेषामह्नामहीनानां च विभागस्य । तेषां स्वरूपमुत्पत्तिं चाभिधास्यन् तन्निमित्तं चास्य ज्योतिरिति संज्ञां निर्वक्ष्यत् प्रथममनयैव संज्ञया इदमुपादाय विशिष्टफलसाधनत्वमस्य दर्शयतिप्रजनं ज्योतिरिति ।। एषां च सर्वविकारार्थतां द्योतयितुं काण्डभेदः । अस्य च सर्वप्रकृतितां सूचयितुं काण्डभेदेन पृथक्कारः कृतः । तत्राद्यमनुवाकत्रयं सौम्यम्, शिष्टमपि सर्वं काण्डं वैश्वदेवम् । प्रजननं सर्वासां प्रजानां जन्महेतुः, वक्ष्यति च - &lsquo;अग्निष्टोमेन वै प्रजापतिः प्रजा असृजत&rsquo; इति । ज्योतिरग्निष्टोमः ।" />
<meta property="og:type" content="article" />
<meta property="og:url" content="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/" />

<meta itemprop="name" content="प्रपाठकः १">
<meta itemprop="description" content="अनुवाकः १ एकाहेषु अग्निष्टोमविधिः संयुक्तमन्त्रः प्र॒जन॑न॒ञ्ज्योति॑र॒ग्निर्दे॒वता॑ना॒ञ्ज्योति॑र्वि॒राट्छन्द॑सा॒ञ्ज्योति॑र्वि॒राड्वा॒चो᳚ऽग्नौ सन्ति॑ष्ठते वि॒राज॑म॒भि सम्प॑द्यते॒ तस्मा॒त्तज्ज्योति॑रुच्यते
मन्त्रः प्र॒जन॑न॒ञ्ज्योतिः॑ ।
टीका 1षष्ठेन काण्डेन दीक्षाद्युदयनीयान्तोग्निष्टोमस्सगुणः प्रतिपादितः । स इदानीमिह विधीयते । पूर्वत्र हि कर्तव्यतामात्रमस्य विहितम् । अस्यैव गुणविकारास्सर्वसंस्था उत्तरा अत्यग्निष्टोमाद्यप्तोर्यामान्ताः । एतत्प्रकृतिकास्सर्वे विश्वजिदादय एकाहाः, द्विरात्रप्रभृतयश्चाहीनाः, द्वादशाहादीनि च सत्त्राणि । तत्र पूर्वप्रकरणशेषभूतं तद्गतमेव किञ्चिदारभ्यते । तत्र त्रिवृदादिस्तोमभेदनिबन्धनत्वात्तेषामह्नामहीनानां च विभागस्य । तेषां स्वरूपमुत्पत्तिं चाभिधास्यन् तन्निमित्तं चास्य ज्योतिरिति संज्ञां निर्वक्ष्यत् प्रथममनयैव संज्ञया इदमुपादाय विशिष्टफलसाधनत्वमस्य दर्शयतिप्रजनं ज्योतिरिति ।। एषां च सर्वविकारार्थतां द्योतयितुं काण्डभेदः । अस्य च सर्वप्रकृतितां सूचयितुं काण्डभेदेन पृथक्कारः कृतः । तत्राद्यमनुवाकत्रयं सौम्यम्, शिष्टमपि सर्वं काण्डं वैश्वदेवम् । प्रजननं सर्वासां प्रजानां जन्महेतुः, वक्ष्यति च - &lsquo;अग्निष्टोमेन वै प्रजापतिः प्रजा असृजत&rsquo; इति । ज्योतिरग्निष्टोमः ।">

<meta itemprop="wordCount" content="11340">



<meta itemprop="keywords" content="" /><meta name="twitter:card" content="summary"/>
<meta name="twitter:title" content="प्रपाठकः १"/>
<meta name="twitter:description" content="अनुवाकः १ एकाहेषु अग्निष्टोमविधिः संयुक्तमन्त्रः प्र॒जन॑न॒ञ्ज्योति॑र॒ग्निर्दे॒वता॑ना॒ञ्ज्योति॑र्वि॒राट्छन्द॑सा॒ञ्ज्योति॑र्वि॒राड्वा॒चो᳚ऽग्नौ सन्ति॑ष्ठते वि॒राज॑म॒भि सम्प॑द्यते॒ तस्मा॒त्तज्ज्योति॑रुच्यते
मन्त्रः प्र॒जन॑न॒ञ्ज्योतिः॑ ।
टीका 1षष्ठेन काण्डेन दीक्षाद्युदयनीयान्तोग्निष्टोमस्सगुणः प्रतिपादितः । स इदानीमिह विधीयते । पूर्वत्र हि कर्तव्यतामात्रमस्य विहितम् । अस्यैव गुणविकारास्सर्वसंस्था उत्तरा अत्यग्निष्टोमाद्यप्तोर्यामान्ताः । एतत्प्रकृतिकास्सर्वे विश्वजिदादय एकाहाः, द्विरात्रप्रभृतयश्चाहीनाः, द्वादशाहादीनि च सत्त्राणि । तत्र पूर्वप्रकरणशेषभूतं तद्गतमेव किञ्चिदारभ्यते । तत्र त्रिवृदादिस्तोमभेदनिबन्धनत्वात्तेषामह्नामहीनानां च विभागस्य । तेषां स्वरूपमुत्पत्तिं चाभिधास्यन् तन्निमित्तं चास्य ज्योतिरिति संज्ञां निर्वक्ष्यत् प्रथममनयैव संज्ञया इदमुपादाय विशिष्टफलसाधनत्वमस्य दर्शयतिप्रजनं ज्योतिरिति ।। एषां च सर्वविकारार्थतां द्योतयितुं काण्डभेदः । अस्य च सर्वप्रकृतितां सूचयितुं काण्डभेदेन पृथक्कारः कृतः । तत्राद्यमनुवाकत्रयं सौम्यम्, शिष्टमपि सर्वं काण्डं वैश्वदेवम् । प्रजननं सर्वासां प्रजानां जन्महेतुः, वक्ष्यति च - &lsquo;अग्निष्टोमेन वै प्रजापतिः प्रजा असृजत&rsquo; इति । ज्योतिरग्निष्टोमः ।"/>

      
    

    <script src="/saMskAra/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vvasuki.github.io\/saMskAra\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vvasuki\/saMskAra\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vvasuki\/saMskAra\/edit\/master\/content\/\u0022,\u0022mainSections\u0022:[\u0022mantrah\u0022],\u0022mainsections\u0022:[\u0022mantrah\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022contents\u0022:[{\u0022url\u0022:\u0022recdir:\/\/mantraH\/\u0022}],\u0022title\u0022:\u0022मन्त्राः\u0022},{\u0022contents\u0022:[{\u0022url\u0022:\u0022recdir:\/\/kalpaH\/\u0022}],\u0022title\u0022:\u0022कल्पः\u0022},{\u0022contents\u0022:[{\u0022url\u0022:\u0022recdir:\/\/sangrahaH\/\u0022}],\u0022title\u0022:\u0022सङ्ग्रहः\u0022},{\u0022contents\u0022:[{\u0022url\u0022:\u0022recdir:\/\/bloodlines\/\u0022}],\u0022title\u0022:\u0022वंशाः\u0022},{\u0022contents\u0022:[{\u0022url\u0022:\u0022recdir:\/\/nyAya-vaisheShike\/\u0022}],\u0022title\u0022:\u0022न्यायशास्त्रम्\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022}],\u0022title\u0022:\u0022विषयान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022https:\/\/vvasuki.github.io\/\u0022}],\u0022title\u0022:\u0022भागाः\u0022},\u0022top_bar\u0022:[{\u0022title\u0022:\u0022म\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/mantraH\/\u0022},{\u0022title\u0022:\u0022स\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/sAma\/\u0022}]}");
    let autocompletePageUrl = "\/saMskAra\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/saMskAra\/sangrahaH\/taittirIyA\/saMhitA\/bhaTTa-bhAskara-bhAShyam\/7\/1\/".replace(basePath, "/");
    pageVars.pageParams = {};
    pageVars.pageSource = "sangrahaH\/taittirIyA\/saMhitA\/bhaTTa-bhAskara-bhAShyam\/7\/1.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/saMskAra/webpack_dist/main-bundle.js"></script>
    <script src="/saMskAra/webpack_dist/transliteration-bundle.js"></script>
    <script src="/saMskAra/non_webpack_js/disqus.js"></script>
    <script src="/saMskAra/webpack_dist/ui_lib-bundle.js"></script>
    <link rel="stylesheet" href="/saMskAra/css/fonts.css">
    <link rel="stylesheet" href="/saMskAra/css/@fortawesome/fontawesome-free/css/solid.min.css">
    

    <link rel="stylesheet" href="/saMskAra/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/" />
    <link rel="alternate" hreflang="sa-Deva" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=devanagari" />
    <link rel="alternate" hreflang="sa-Knda" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=kannada" />
    <link rel="alternate" hreflang="sa-Mlym" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=malayalam" />
    <link rel="alternate" hreflang="sa-Telu" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=tamil_superscripted" />
    <link rel="alternate" hreflang="sa-Taml" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=tamil" />
    <link rel="alternate" hreflang="sa-Gran" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=grantha" />
    <link rel="alternate" hreflang="sa-Gujr" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=gujarati" />
    <link rel="alternate" hreflang="sa-Orya" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=assamese" />
    <link rel="alternate" hreflang="sa-Beng" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=bengali" />
    <link rel="alternate" hreflang="sa-Guru" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=gurmukhi" />
    <link rel="alternate" hreflang="sa-Cyrl" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=cyrillic" />
    <link rel="alternate" hreflang="sa-Sinh" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=sinhala" />
    <link rel="alternate" hreflang="sa-Shar" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=sharada" />
    <link rel="alternate" hreflang="sa-Brah" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=brahmi" />
    <link rel="alternate" hreflang="sa-Modi" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=modi" />
    <link rel="alternate" hreflang="sa-Tirh" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iast" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/?transliteration_target=iast" />
    
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/saMskAra/" class="btn col border">
            <i class="fas fa-gopuram ">संस्कारे विश्वासटिप्पणयः <br/> प्रपाठकः १</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <form action="/saMskAra/search">
            <input id="titleSearchInputBox" placeholder="शीर्षिकान्विष्यताम्" name="s"><i class="btn fas fa-search "></i>
          </form>
          <a href="/saMskAra/custom_site_search/"  class="btn btn-default">Full search</a>
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iast">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
        </div>
        <div class="row col  d-flex justify-content-center">
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
        <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="प्रपाठकः १">प्रपाठकः १</h1>
    
    <a id="editLink" class="btn btn-primary"  href="https://github.com/vvasuki/saMskAra/edit/master/content/sangrahaH/taittirIyA/saMhitA/bhaTTa-bhAskara-bhAShyam/7/1.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <h2 id="अनवक-१--एकहष-अगनषटमवध">अनुवाकः १  एकाहेषु अग्निष्टोमविधिः</h2>
<h3 id="सयकतमनतर">संयुक्तमन्त्रः</h3>
<p>प्र॒जन॑न॒ञ्ज्योति॑र॒ग्निर्दे॒वता॑ना॒ञ्ज्योति॑र्वि॒राट्छन्द॑सा॒ञ्ज्योति॑र्वि॒राड्वा॒चो᳚ऽग्नौ सन्ति॑ष्ठते वि॒राज॑म॒भि सम्प॑द्यते॒ तस्मा॒त्तज्ज्योति॑रुच्यते</p>
<h3 id="मनतर">मन्त्रः</h3>
<p>प्र॒जन॑न॒ञ्ज्योतिः॑ ।</p>
<h4 id="टक">टीका</h4>
<p>1षष्ठेन काण्डेन दीक्षाद्युदयनीयान्तोग्निष्टोमस्सगुणः प्रतिपादितः । स इदानीमिह विधीयते । पूर्वत्र हि कर्तव्यतामात्रमस्य विहितम् । अस्यैव गुणविकारास्सर्वसंस्था उत्तरा अत्यग्निष्टोमाद्यप्तोर्यामान्ताः । एतत्प्रकृतिकास्सर्वे विश्वजिदादय एकाहाः, द्विरात्रप्रभृतयश्चाहीनाः, द्वादशाहादीनि च सत्त्राणि । तत्र पूर्वप्रकरणशेषभूतं तद्गतमेव किञ्चिदारभ्यते । तत्र त्रिवृदादिस्तोमभेदनिबन्धनत्वात्तेषामह्नामहीनानां च विभागस्य । तेषां स्वरूपमुत्पत्तिं चाभिधास्यन् तन्निमित्तं चास्य ज्योतिरिति संज्ञां निर्वक्ष्यत् प्रथममनयैव संज्ञया इदमुपादाय विशिष्टफलसाधनत्वमस्य दर्शयतिप्रजनं ज्योतिरिति ।। एषां च सर्वविकारार्थतां द्योतयितुं काण्डभेदः । अस्य च सर्वप्रकृतितां सूचयितुं काण्डभेदेन पृथक्कारः कृतः । तत्राद्यमनुवाकत्रयं सौम्यम्, शिष्टमपि सर्वं काण्डं वैश्वदेवम् । प्रजननं सर्वासां प्रजानां जन्महेतुः, वक्ष्यति च - &lsquo;अग्निष्टोमेन वै प्रजापतिः प्रजा असृजत&rsquo; इति । ज्योतिरग्निष्टोमः ।</p>
<h3 id="मनतर-1">मन्त्रः</h3>
<p>अ॒ग्निर्दे॒वता॑ना॒ञ्ज्योतिः॑ ।</p>
<h4 id="टक-1">टीका</h4>
<p>ज्योतिष्ट्वं चास्येदानीं प्रतिपादयति - अग्निरिति । देवानां मध्ये अग्निर्ज्योतिः द्योतमानो भवति,</p>
<h3 id="मनतर-2">मन्त्रः</h3>
<p>वि॒राट्छन्द॑सा॒ञ्ज्योतिः॑ ।</p>
<h4 id="टक-2">टीका</h4>
<p>छन्दसां मध्ये विराट् दशाक्षरा ज्योतिर्विराजमाना भवति।</p>
<h3 id="मनतर-3">मन्त्रः</h3>
<p>वि॒राड्वा॒चो᳚ऽग्नौ सन्ति॑ष्ठते ।</p>
<h4 id="टक-3">टीका</h4>
<p>भवतामग्निविराजौ ज्योतिषी, किन्निमित्तमग्निष्टोमस्य ज्योतिष्ट्वमित्याह - विराड्वाच इत्यादि । वाचस्स्तोमलक्षणायास्सम्बन्धिन्यग्नावाग्नेये अग्निष्टोमाख्ये यज्ञायज्ञीये सामनि संस्थिते विराट् संतिष्ठते विराट्संख्या पूर्यते, &lsquo;वाचोग्नौ सन्तिष्ठते&rsquo; इति तलवकारब्राह्मणम् ।</p>
<h3 id="मनतर-4">मन्त्रः</h3>
<p>वि॒राज॑म॒भि सम्प॑द्यते ।</p>
<h4 id="टक-4">टीका</h4>
<p>तां च विराजं संपद्यमानामभि अग्निष्टोमोपि सम्पद्यते । &lsquo;अभिरभागे&rsquo; इत्यभेः लक्षणे कर्मप्रवचनीयत्वम् ।</p>
<h3 id="मनतर-5">मन्त्रः</h3>
<p>तस्मा॒त् तज् ज्योति॑र् उच्यते ।</p>
<h4 id="टक-5">टीका</h4>
<p>यस्मादयं ज्योतिर्द्द्वयसंपत्त्यधीनोस्यात्मलाभः तस्मात्सोग्निष्टोमो ज्योतिरुच्यते । तत्र बहिष्पवमाने नव स्तोत्रिया त्रिवृद्वहिष्पवमान इति । पञ्चदशान्याज्यानि; तत्र षष्टिः स्तोत्रीयाः । पञ्चदशो माध्यन्दिनः पवमान इति पञ्चदश स्तोत्रीयाः । सप्तदशानि पृष्ठानि; तत्र अष्टषष्टिः स्तोत्रीयाः । सप्तदशार्भवः पवमान इति सप्तदश स्तोत्रीयाः । एकविंशमग्निष्टोमसामेति एकविंशतिः स्तोत्रीयाः । एवमग्निष्टोमस्य द्वादशस्तोत्रस्य नवतिशतं स्तोत्रीया भवन्ति । ताश्च दशभिर्ह्रियमाणाः शुद्धं भागं प्रयच्छन्तीति विराट्सम्पत्तिः, नैवमुक्थ्यादीनां दशके सम्पूर्णे समाप्तिरिति ।।</p>
<h3 id="सयकतमनतर-1">संयुक्तमन्त्रः</h3>
<p>द्वौ स्तोमौ᳚ प्रातस्सव॒नँव्व॑हतो॒ यथा᳚ प्रा॒णश्चा॑पा॒नश्च॒ द्वौ माध्य॑न्दिन॒ꣳ॒ सव॑नँ॒य्यथा॒ चख्षु॑श्च॒ श्रोत्र॑ञ्च॒ द्वौ तृ॑तीयसव॒नँय्यथा॒ वाक्च॑ प्रति॒ष्ठा च॒ पुरु॑षसम्मितो॒ वा ए॒ष य॒ज्ञोऽस्थू॑रिः
यङ्काम॑ङ्का॒मय॑ते॒ तमे॒तेना॒भ्य॑श्ञुते॒ सर्व॒ꣵ॒ ह्यस्थू॑रिणाभ्यश्ञु॒ते᳚ऽग्निष्टो॒मेन॒ वै प्र॒जाप॑तिᳶ प्र॒जा अ॑सृजत॒ ता अ॑ग्निष्टो॒मेनै॒व पर्य॑गृह्णा॒त्तासा॒म्परि॑गृहीतानामश्वत॒रोऽत्य॑प्रवत॒ तस्या॑नु॒हाय॒ रेत॒ आद॑त्त॒ तद्ग॑र्द॒भे न्य॑मा॒र्ट्तस्मा᳚द्गर्द॒भो द्वि॒रेता॒ अथो॑ आहु॒र्वड॑बाया॒न्न्य॑मा॒र्डिति॒ तस्मा॒द्वड॑बा द्वि॒रेता॒
[1]</p>
<h3 id="मनतर-6">मन्त्रः</h3>
<p>द्वौ स्तोमौ᳚ प्रा॒त॒स्स॒व॒नँव्व॑हतो॒,  यथा᳚ प्रा॒णश्चा॑पा॒नश्च॑ ।</p>
<h4 id="टक-6">टीका</h4>
<p>2अथ के पुनस्ते स्तोमाः ? को वा यज्ञस्य तदुपकारः ? इत्याह - द्वावित्यादि ।। त्रिवृत्पञ्चदशौ प्रातस्सवनं धारयतः।
यथा प्राणापानौ पुरुषं धारयतः । जन्मकाल एवानेन संयुज्येते इति पूर्वभावित्वमेतयोः ।</p>
<h3 id="मनतर-7">मन्त्रः</h3>
<p>द्वौ माध्य॑न्दिन॒ꣳ॒सव॑नं॒  +++(वहतः)+++  यथा॒ चख्षु॑श्च॒ श्रोत्र॑ञ्च ।</p>
<h4 id="टक-7">टीका</h4>
<p>द्वौ माध्यन्दिनं पञ्चदशसप्तदशौ वहत इत्येव,
यथा चक्षुश्च श्रोत्रं च पुरुषं वहतः । जननोत्तरकालं विषयग्रहणमेतयोर्भवतीति मध्यभावित्वमेतयोः ।</p>
<h3 id="मनतर-8">मन्त्रः</h3>
<p>द्वौ तृ॑तीयसव॒नम् +++(वहतः)+++,  यथा॒ वाक्च॑ प्रति॒ष्ठा च ।</p>
<h4 id="टक-8">टीका</h4>
<p>द्वौ तृतीयसवनं वहतः सप्तदशैकविंशौ,
यथा वाक्च प्रतिष्ठा चादौ पुरुषं वहतः । वाक्प्रतिष्ठयोः स्वकार्यकरणसामर्थ्ये कतिपयदिवसव्यपगतौ भवत इति चरमभावित्वमेतयोः ।</p>
<h3 id="मनतर-9">मन्त्रः</h3>
<p>पुरु॑षसम्मितो॒ वा ए॒ष य॒ज्ञोऽस्थू॑रिः</p>
<h4 id="टक-9">टीका</h4>
<p>यथा प्राणादिवृत्तित्वेऽविशिष्टेऽपि विशिष्टोपकारजनकतया प्राणापानादिषट्कं भिद्यते एवं सवनभेदेनोपकारविशेषजनकतया पञ्चदशसप्तदशयोरावृत्त्याऽवस्थानात् षट्त्वोपपत्तिस्स्तोमानाम् ।
यस्मादेवं तस्मादेष यज्ञः पुरुषसम्मितः पुरुषेण तुल्यः । उपमानपूर्वपदप्रकृतिस्वरत्वम्, &lsquo;तृतीया कर्मणि&rsquo; इति वा । अस्थूरिः अग्निष्टोमः । शाखान्तरीयपाठे च इयमग्निष्टोमस्याख्या । सर्वं स्वर्गादिफलं अस्थूरिणाऽग्निष्टोमेन अभ्यश्नुते, न प्रजापतिमेव । अस्थूरित्वं चास्य &lsquo;द्वौ स्तोमौ प्रातस्सवनम्&rsquo; इत्यादिना प्रतिपादितम् । तथा अस्थूरिः पृष्ठवाही स चतुर्भिः पादैर्युज्यमानः स्वकार्यवहनं करोति यथा गवादिः । अयं तु प्रतिसवनं द्वाभ्यां युज्यमानस्स्वकार्यं करोति यथा शिरोवाही पुरुषः । तस्मादेष पुरुषसम्मित इति । &lsquo;हि च&rsquo; इति निघाताभावः, &lsquo;तिङि चोदात्तवति&rsquo; इति गतेरनुदात्तत्वम्, समासश्च ।।</p>
<h3 id="मनतर-10">मन्त्रः</h3>
<p>यङ् काम॑ङ् का॒मय॑ते, तम् ए॒तेना॒भ्य॑श्ञुते।
सर्व॒ꣵ॒ ह्यस्थू॑रिणाभ्यश्ञु॒ते ।</p>
<h3 id="मनतर-11">मन्त्रः</h3>
<p>अ॒ग्नि॒ष्टो॒मेन॒ वै प्र॒जाप॑तिᳶ प्र॒जा अ॑सृजत ।</p>
<h4 id="टक-10">टीका</h4>
<p>3अय यदुक्तं &lsquo;प्रजननं ज्योतिः&rsquo; इति, तत्समर्थयते अग्निष्टोमेनेत्यादिना ।। अप्रजाताः प्रजा अजनयत्, प्रजाताश्च पर्यगृह्णात् विधेयीकृतवान् ।</p>
<h3 id="मनतर-12">मन्त्रः</h3>
<p>ता अ॒ग्नि॒ष्टो॒मेनै॒व पर्य॑गृह्णात् ।</p>
<h4 id="टक-11">टीका</h4>
<p>अग्नेस्स्तोमो यज्ञायज्ञीयः, तदन्तः क्रतुरग्निष्टोमः &lsquo;अग्नेस्तुत्स्तोमसोमाः&rsquo; इति षत्वम् ।</p>
<h3 id="मनतर-13">मन्त्रः</h3>
<p>तासा॒म् परि॑गृहीतानाम् अश्वत॒रोऽत्य॑प्रवत ।</p>
<h4 id="टक-12">टीका</h4>
<p>तासां परिगृहीतानां प्रजानां मध्ये अश्वतरोत्यप्रवत परिग्रहमतीत्यागच्छत् । ज्युङ् प्रुङ् प्लुङ् गतौ । अश्वायां गर्दभेनोत्पन्नोश्वतरः । &lsquo;वत्सोक्षाश्व&rsquo; इत्यादिना ष्टरच् ।</p>
<h3 id="मनतर-14">मन्त्रः</h3>
<p>तस्या॑नु॒हाय॒ रेत॒ आद॑त्त ।</p>
<h4 id="टक-13">टीका</h4>
<p>तस्यानुहायानुगम्य रेत आदत्त गृहीतवान् । ओहाङ् गतौ ।</p>
<h3 id="मनतर-15">मन्त्रः</h3>
<p>तद्ग॑र्द॒भे न्य॑मार्ट्।</p>
<h4 id="टक-14">टीका</h4>
<p>तद्रेतो गर्दभे न्यमार्ट् निसृष्टवान् । मृजेर्लङि तिपि &lsquo;मृजेर्वृद्धिः&rsquo; इति वृद्धिः, व्रश्चादिना षत्वम्, तिपो हल्ङ्यादिलोपे कृते &lsquo;रात्सस्य&rsquo; इति नियमादन्त्यस्य न संयोगान्तलोपः ।</p>
<h3 id="मनतर-16">मन्त्रः</h3>
<p>तस्मा᳚द्गर्द॒भो द्वि॒रेताः᳚ ।</p>
<h4 id="टक-15">टीका</h4>
<p>तस्माद्गर्दभो द्विरेताः द्वयोर्गर्दभ्या बडबायाश्च प्रजायते इति कृत्वा द्विशक्तिकं रेतोस्येति द्विरेताः । &lsquo;परादिश्छन्दसि&rsquo; इत्युत्तरपदाद्युदात्तत्वम् ।</p>
<h3 id="मनतर-17">मन्त्रः</h3>
<p>अथो॑ आहु॒र्वड॑बाया॒न्न्य॑मा॒र्डिति॑ ।</p>
<h4 id="टक-16">टीका</h4>
<p>अथो अन्ये बडबायामश्वायां न्यमार्डित्याहुः ।</p>
<h3 id="मनतर-18">मन्त्रः</h3>
<p>तस्मा॒द्वड॑बा द्वि॒रेताः᳚ ।</p>
<h4 id="टक-17">टीका</h4>
<p>तस्माद्बडबा द्विरेता द्वाभ्यामश्वगर्दभाभ्यां प्रजायते इति कृत्वा द्वे रेतसी अस्मा[स्मि]न्निषिच्येते इति द्विरेताः ।</p>
<h3 id="सयकतमनतर-2">संयुक्तमन्त्रः</h3>
<p>अथो॑ आहु॒रोष॑धीषु [2] न्य॑मा॒र्डिति॒ तस्मा॒दोष॑ध॒योऽन॑भ्यक्ता रेभ॒न्त्यथो॑ आहुᳶ प्र॒जासु॒ न्य॑मा॒र्डिति॒ तस्मा᳚द्य॒मौ जा॑येते॒ तस्मा॑दश्वत॒रो न प्र जा॑यत॒ आत्त॑रेता॒ हि तस्मा᳚द्ब॒र्‌हिष्यन॑वकॢप्तस्</p>
<h3 id="मनतर-19">मन्त्रः</h3>
<p>अथो॑ आ॒हु॒रोष॑धीषु न्य॑मा॒र्डिति॑ ।</p>
<h4 id="टक-18">टीका</h4>
<p>अथो अन्ये ओषधीषु न्यमार्डित्याहुः । &lsquo;ओषधेश्च विभक्तौ&rsquo; इति दीर्घः ।</p>
<h3 id="मनतर-20">मन्त्रः</h3>
<p>तस्मा॒दोष॑ध॒योऽन॑भ्यक्ता रेभन्ति ।</p>
<h4 id="टक-19">टीका</h4>
<p>तस्मादोषधयोऽनभ्यक्ता अकृतमैथुना रेभन्ति जगति । प्रथने रेभशब्दः ।</p>
<h3 id="मनतर-21">मन्त्रः</h3>
<p>अथो॑ आ॒हु॒ᳶ प्र॒जासु॑ न्य॑मा॒र्डिति ।</p>
<h4 id="टक-20">टीका</h4>
<p>अथापरे प्रजासु न्यमार्द्धित्याहुः ।</p>
<h3 id="मनतर-22">मन्त्रः</h3>
<p>तस्मा᳚द्य॒मौ जा॑येते ।</p>
<h4 id="टक-21">टीका</h4>
<p>तस्माद्यमौ प्रजासु प्रजायेते, रेतोद्वयस्य विद्यमानत्वात् ।</p>
<h3 id="मनतर-23">मन्त्रः</h3>
<p>तस्मा॑दश्वत॒रो न प्र जा॑यत ।</p>
<h4 id="टक-22">टीका</h4>
<p>तस्मादश्वतरो न प्रजायते इति यस्मात्तस्मादनुहाय रेत आदत्ते इति प्रकृतेनान्वीयते ।</p>
<h3 id="मनतर-24">मन्त्रः</h3>
<p>आत्त॑रेता॒ हि तस्मा᳚द्ब॒र्‌हिष्यन॑वकॢप्तः ।</p>
<h4 id="टक-23">टीका</h4>
<p>तदेवाह - आत्तरेता हीति । हेतौ हिशब्दः । तस्मादेव बर्हिषि यज्ञे अश्वतरोनवकॢप्तः दक्षिणादौ योग्यतां न भजते, आत्तरेतस्त्वेनासारत्वात् ।।</p>
<h3 id="सयकतमनतर-3">संयुक्तमन्त्रः</h3>
<p>सर्ववेद॒से वा॑ स॒हस्रे॒ वाव॑कॢ॒प्तोऽति॒ ह्यप्र॑वत॒
य ए॒वँव्वि॒द्वान॑ग्निष्टो॒मेन॒ यज॑ते॒ प्राजा॑ताᳶ प्र॒जा ज॒नय॑ति॒ परि॒ प्रजा॑ता गृह्णाति॒ तस्मा॑दाहुर्ज्येष्ठय॒ज्ञ इति॑ [3]</p>
<h3 id="मनतर-25">मन्त्रः</h3>
<p>स॒र्व॒-वे॒दसे वा॑, स॒हस्रे॑  वाऽव॑क्ल्प्तः।</p>
<h4 id="टक-24">टीका</h4>
<p>4सर्ववेदस इत्यादि ।। सर्वाणि वेदांसि अस्मिन्देयानीति सर्ववेदसं सर्वस्वदानम् &lsquo;अनसन्तात्&rsquo; इत्यच्समासान्तः । यद्वा - सर्वधनवत्सर्ववेदसं, अर्शआदिनाऽच्समासान्तः ।
सहस्रदक्षिणत्वात्सहस्रमित्युपचारः, तत्रावकॢप्तः देय एव । गतिरनन्तरः ' इति गतेः प्रकृतित्वरत्वम् ।</p>
<h3 id="मनतर-26">मन्त्रः</h3>
<p>अति॒ ह्यप्र॑वत ।</p>
<h4 id="टक-25">टीका</h4>
<p>हेतुमाह - अति ह्यप्रवतेति । &lsquo;हि च&rsquo; इति निघातप्रतिषेधः । अयं च बर्हिष्यनवकॢप्तत्वे इतरत्र प्रदेयत्वे हेतुः । अग्निष्टोमदक्षिणाभूतगवादिसकाशात् निष्क्रान्तत्वात् तत्र तावदनवकॢप्तः सोयं &lsquo;गौश्चाश्वतरश्च&rsquo; इति प्रकृतावाम्नानात् इह च प्रतिषिद्धत्वात् साप्तदश्यवत् विकृत्यर्थो भवति । तदिदमुक्तं - अति ह्यप्रवतेति । प्राकृतीर्दक्षिणा अतीत्य गतोयं इदानीं विकृत्यर्थोपि यदि न स्यात् आम्नानवैयर्थ्यं स्यात् । प्रासंगिकोयमश्वतरस्य क्षेपः ।।</p>
<h3 id="सयकतमनतर-4">संयुक्तमन्त्रः</h3>
<p>य ए॒वँव्वि॒द्वान॑ग्निष्टो॒मेन॒ यज॑ते॒
प्र॒जाप॑ति॒र्वाव ज्येष्ठ॒स्स ह्ये॑तेनाग्रेऽय॑जत</p>
<h3 id="मनतर-27">मन्त्रः</h3>
<p>य ए॒वँव्वि॒द्वान्</p>
<h4 id="टक-26">टीका</h4>
<p>5य एवमित्यादि ।।</p>
<h3 id="मनतर-28">मन्त्रः</h3>
<p>अ॒ग्नि॒ष्टो॒मेन॒ यज॑ते ।</p>
<h4 id="टक-27">टीका</h4>
<p>तस्मादग्निष्टोमेन यजेतेति विधिरनुमीयते । &lsquo;चादिलोपे विभाषा&rsquo; इति प्रथमा तिङ्विभक्तिर्न निहन्यते । तस्मादाहुरिति ।</p>
<h3 id="मनतर-29">मन्त्रः</h3>
<p>प्र॒जाप॑ति॒र्वाव ज्येष्ठः॑ ।</p>
<h4 id="टक-28">टीका</h4>
<p>यस्मादेवं प्रजासृष्ट्यर्थं प्रजापतिरनेनायजत तस्मादिममग्निष्टोमं ज्येष्ठयज्ञमाहुः ज्येष्ठस्य प्रशस्तस्य प्रजापतेः यज्ञ इति कृत्वा । तदेवाह - प्रजापतिर्वावेत्यादि ।</p>
<h3 id="मनतर-30">मन्त्रः</h3>
<p>स ह्ये॑तेनाग्रेऽय॑जत ।</p>
<h4 id="टक-29">टीका</h4>
<p>अग्र इतीदानीमधिकं स्यात्; तस्मादन्यथा व्याख्यायते - ज्येष्ठः प्रथमः ज्येष्ठश्चासौ यज्ञश्चेति ज्येष्ठयज्ञः । प्राथम्ये हेतुमाह - यस्मात्प्रजा- पतिरनेनाग्रे प्रथममयजत ततोन्यः क्रतुभिः अयष्ट तस्मात् अयं प्रथमो यज्ञानामासीदिति, यथोक्तं - &lsquo;एष वाव प्रथमो यज्ञो यज्ञानाम्&rsquo; इति । इदमिदानीं किमर्थं प्रजापतिर्वाव ज्येष्ठ इति? नानेन ज्येष्ठपदं व्याख्यायते, अपि तर्हि? वृद्धतमत्वं प्रजापतेरुच्यते; यथाऽनेन कृतं तथाऽन्यैः कर्तव्यमिति प्रतिपादनार्थम् । तस्मादनेनानिष्ट्वा अन्येन विकारेण न यजेतेति । &lsquo;हि च&rsquo; इति निघाताभावः ।।</p>
<h3 id="सयकतमनतर-5">संयुक्तमन्त्रः</h3>
<p>प्र॒जाप॑तिरकामयत॒ प्र जा॑ये॒येति॒ स मु॑ख॒तस्त्रि॒वृत॒न्निर॑मिमीत॒ तम॒ग्निर्दे॒वतान्व॑सृज्यत गाय॒त्री छन्दो॑ रथन्त॒रꣳसाम॑ ब्राह्म॒णो म॑नु॒ष्या॑णाम॒जᳶप॑शू॒नान्तस्मा॒त्ते
मुख्या॑ मुख॒तो ह्यसृ॑ज्य॒न्त</p>
<h3 id="मनतर-31">मन्त्रः</h3>
<p>प्र॒जाप॑तिरकामयत ।</p>
<h4 id="टक-">टीका-</h4>
<p>6प्रजापतिरकामयतेत्यादि ।।</p>
<h3 id="मनतर-32">मन्त्रः</h3>
<p>प्र जा॒ये॒येति॑ ।</p>
<h4 id="टक-30">टीका</h4>
<p>स्तोमानामुत्पत्तिरिहोच्यते । प्रासङ्गिकमग्न्यादीनाम् ।</p>
<h3 id="मनतर-33">मन्त्रः</h3>
<p>स मु॑ख॒तस् त्रि॒वृत॒न् निर॑मिमीत ।</p>
<h4 id="टक-31">टीका</h4>
<p>त्रिवृतं नवस्तोत्रीयं स्तोमं मुखतो निरमिमीत । &lsquo;अपादाने चाहीयरुहोः&rsquo; इति तसिः । त्र्यवयवास्तिस्रो वृत्तयोस्येति त्रिवृत्, त्रिचक्रादित्वादुत्तरपदान्तादोत्तत्वम् ।</p>
<h3 id="मनतर-34">मन्त्रः</h3>
<p>तम॒ग्निर्दे॒वतान्व॑सृज्यत गाय॒त्री छन्दो॑ रथन्त॒रꣳ साम॑ ब्राह्म॒णो म॑नु॒ष्या॑णाम॒जᳶ प॑शू॒नाम्।</p>
<h4 id="टक-32">टीका</h4>
<p>तमनु तेन सहाग्न्यादयोन्वसृज्यन्त । तृतीयार्थे अनोः कर्मप्रवचनीयत्वम् ।</p>
<h3 id="मनतर-35">मन्त्रः</h3>
<p>तस्मा॒त्ते मुख्याः᳚ ।</p>
<h4 id="टक-33">टीका</h4>
<p>मुख्याः प्रधाना इत्यर्थः । तमेव हेतुमाह -</p>
<h3 id="मनतर-36">मन्त्रः</h3>
<p>मु॒ख॒तो ह्यसृ॑ज्य॒न्त ।</p>
<h4 id="टक-34">टीका</h4>
<p>मुखत इति । मुखे भवत्वान्मुख्यस्य च प्रधानत्वात् । दिगादित्वाद्यत् । यतो हि यत् निर्मीयते तत्र भवति तत् । न हि निष्क्रमणमात्रं निर्माणमिति । पूर्ववन्निघाताभावः ।।</p>
<h3 id="सयकतमनतर-6">संयुक्तमन्त्रः</h3>
<p>उर॑सो बा॒हुभ्या᳚म्पञ्चद॒शन्निर॑मिमीत॒ तमिन्द्रो॑ दे॒वतान्व॑सृज्यत त्रि॒ष्टुप्छन्दो॑ बृ॒हत् [4] साम॑ राज॒न्यो॑ मनु॒ष्या॑णा॒मवि॑ᳶ पशू॒नान्तस्मा॒त्ते वी॒र्या॑वन्तो वी॒र्या᳚द्ध्यसृ॑ज्यन्त</p>
<h3 id="मनतर-37">मन्त्रः</h3>
<p>उर॑सो बा॒हुभ्या᳚म्पञ्चद॒शन्निर॑मिमीत ।</p>
<h4 id="टक-35">टीका</h4>
<p>7उरसो बाहुभ्यां पञ्चदशं पञ्चदशस्तोत्रीयं निरमिमीत । &lsquo;स्तोमे डविधिः पञ्चदशाद्यर्थे&rsquo; इति डः ।</p>
<h3 id="मनतर-38">मन्त्रः</h3>
<p>तमिन्द्रो॑ दे॒वतान्व॑सृज्यत, त्रि॒ष्टुप्छन्दो॑, बृ॒हथ्साम॑॑ , राज॒न्यो॑ मनु॒ष्या॑णा॒म्, अवि॑ᳶ पशू॒नाम् ।</p>
<h4 id="टक--1">टीका-</h4>
<p>ततस्त्विन्द्रादयोसृज्यन्त ।</p>
<h3 id="मनतर-39">मन्त्रः</h3>
<p>तस्मा॒त्ते वी॒र्या॑वन्तः ।</p>
<h4 id="टक-36">टीका</h4>
<p>वीर्यावन्तः । &lsquo;अन्येषामपि&rsquo; इति दीर्घत्वम् ।</p>
<h3 id="मनतर-40">मन्त्रः</h3>
<p>वी॒र्या᳚द्ध्यसृ॑ज्यन्त ।</p>
<h4 id="टक-37">टीका</h4>
<p>तमेव हेतुमाह - वीर्यादिति । वीर्यवतः स्थानादित्यर्थः । वीर्यवत्त्वातिशयप्रदर्शनार्थं ताच्छब्द्यम् । लुप्तमत्वर्थीयो वा ।।</p>
<h3 id="सयकतमनतर-7">संयुक्तमन्त्रः</h3>
<p>मध्य॒तस्स॑प्तद॒शन्निर॑मिमीत॒ तँव्विश्वे॑ दे॒वा दे॒वता॒ अन्व॑सृज्यन्त॒ जग॑ती॒ छन्दो॑ वैरू॒पꣳ साम॒ वैश्यो॑ मनु॒ष्या॑णा॒ङ्गाव॑ᳶ पशू॒नान्तस्मा॒त्त आ॒द्या॑ अन्न॒धाना॒द्ध्यसृ॑ज्यन्त॒ तस्मा॒द्भूयाꣳ॑सो॒ऽन्येभ्यो॒ भूयि॑ष्ठा॒ हि दे॒वता॒ अन्वसृ॑ज्यन्त</p>
<h3 id="मनतर-41">मन्त्रः</h3>
<p>म॒ध्य॒तस् स॑प्तद॒शन् निर॑मिमीत ।</p>
<h4 id="टक-38">टीका</h4>
<p>8मध्यत उदरात् सप्तदशस्तोत्रं निरमिमीत ।</p>
<h3 id="मनतर-42">मन्त्रः</h3>
<p>तँव् विश्वे॑ दे॒वा दे॒वता॒ अन्व॑सृज्यन्त , जग॑ती॒ छन्दो॑, वै॒रू॒पꣳ सााम॒, वैश्यो॑ मनु॒ष्या॑णा॒ङ्, गाव॑ᳶ पशू॒नाम् ।</p>
<h4 id="टक-39">टीका</h4>
<p>तमनु विश्वेदेवादयोन्वसृज्यन्त ।</p>
<h3 id="मनतर-43">मन्त्रः</h3>
<h3 id="मनतर-44">मन्त्रः</h3>
<p>तस्मा॒त्त आ॒द्या॑ । अन्न॒धाना॒द्ध्यसृ॑ज्यन्त।</p>
<h4 id="टक-40">टीका</h4>
<p>आद्या उपजीव्याः, कृष्यादीनां क्षीरादीनां च तदधीनत्वात् । तमेव हेतुमाह - अन्नधानादित्यादि । अन्नानि अशनामि धीयन्ते अस्मिन्नित्यन्नधानमुदरम् ।</p>
<h3 id="मनतर-45">मन्त्रः</h3>
<p>तस्मा॒द्भूयाꣳ॑ सो॒ऽन्येभ्यः॑ ।</p>
<h4 id="टक-41">टीका</h4>
<p>तस्माद्भूयांसो बहुतराः अन्येभ्यः उत्पन्नेभ्यः ।</p>
<h3 id="मनतर-46">मन्त्रः</h3>
<p>भूयि॑ष्ठा॒ हि दे॒वता॒ अन्वसृ॑ज्यन्त ।</p>
<h4 id="टक-42">टीका</h4>
<p>तमेव हेतुमाह - यस्मात् भूयिष्ठाभिर्बहुतमाभिः देवताभिर्विश्वेदेवाख्याभिस्सहासृज्यन्त जगत्यादयः तस्मात् भूयांसोन्येभ्यः, अन्ये त्वेकैकामनूत्पन्ना इति नातिभूयांसः ।।</p>
<h3 id="सयकतमनतर-8">संयुक्तमन्त्रः</h3>
<p>प॒त्त ए॑कवि॒ꣳ॒शन्निर॑मिमीत॒ तम॑नु॒ष्टुप्छन्दः॑ [5]<br>
अन्व॑सृज्यत वैरा॒जꣳ साम॑ शू॒द्रो म॑नु॒ष्या॑णा॒मश्व॑ᳶ पशू॒नान्तस्मा॒त्तौ भू॑तसङ्क्रा॒मिणा॒वश्व॑श्च शू॒द्रश्च॒ तस्मा᳚च्छू॒द्रो य॒ज्ञेऽन॑वकॢप्तो॒ न हि दे॒वता॒ अन्वसृ॑ज्यत॒ तस्मा॒त्पादा॒वुप॑ जीवतᳶ प॒त्तो ह्यसृ॑ज्येताम्</p>
<h3 id="मनतर-47">मन्त्रः</h3>
<p>प॒त्त ए॑कवि॒ꣳ॒शन्निर॑मिमीत ।</p>
<h4 id="टक-43">टीका</h4>
<p>9पत्तः पद्भ्यां एकविंशस्तोत्रीयं निरमिमीत । &lsquo;पद्दन्नः&rsquo; इत्यादिना पद्भावः ।</p>
<h3 id="मनतर-48">मन्त्रः</h3>
<p>तम॑नु॒ष्टुप्छन्दो॑ऽन्व॑सृज्यत। +++(सम्पादकटिप्पणिः -  सन्धिः परीक्षणीयः)+++, वै॒रा॒ज॒ꣳ साम॑,
शू॒द्रो म॒नुष्या॑णाम्, अश्व॑ᳶ पशू॒नाम् ।</p>
<h4 id="टक-44">टीका</h4>
<p>तमनुष्टुबादयोन्वसृज्यन्त ।</p>
<h3 id="मनतर-49">मन्त्रः</h3>
<p>तस्मा॒त्तौ भू॑तसङ्क्रा॒मिणौ᳚ अश्व॑श् च शू॒द्रश् च॑ ।</p>
<h4 id="टक-45">टीका</h4>
<p>तौ भूतसंक्रामणौ विदितावेतावनन्तरोक्तावश्वशूद्रौ भूतानां संक्रामयितारौ वोढृत्वेन देशाद्देशान्तरं प्रापयतः कृष्यादिव्यापारद्वारा इत्यर्थः । वक्ष्यमाणः &lsquo;पत्तो ह्यसृज्येताम्&rsquo; इति हेतुः अत्रापि द्रष्टव्यः ।</p>
<h3 id="मनतर-50">मन्त्रः</h3>
<p>तस्मा᳚च्छू॒द्रो य॒ज्ञेऽन॑वकॢप्तः ।</p>
<h4 id="टक-46">टीका</h4>
<p>तस्मादेव शूद्रो यज्ञे सर्वात्मनाऽनवकॢप्तः ।</p>
<h3 id="मनतर-51">मन्त्रः</h3>
<p>न हि दे॒वता॒ अन्वसृ॑ज्यत ।</p>
<h4 id="टक-47">टीका</h4>
<p>हेतुं चाह - न हीति । न ह्यश्वशूद्रौ देवताभिस्सहासृज्यत, एकविंशसृष्ट्यादौ देवतासृष्ट्यभावात् । नन्वश्वस्यापि समानमेतत् । सत्यम् । तस्य स्वयमेव सर्वदेवताधारत्वात् न देवताभिस्सह सृष्ट्यभावो यागायोग्यतामस्यावहतीति नूनं मन्यन्ते । यथोक्तं - &lsquo;तस्मादश्वे सर्वा देवता अन्वायत्ताः&rsquo; इति ।</p>
<h3 id="मनतर-52">मन्त्रः</h3>
<p>तस्मा॒त्पादा॒वुप॑ जीवतः ।</p>
<h4 id="टक-48">टीका</h4>
<p>तस्मात्पादावुपजीवत इति । स्वप्रयासाधीनजीवना इत्यर्थः ।</p>
<h3 id="मनतर-53">मन्त्रः</h3>
<p>प॒त्तो ह्यसृ॑ज्येताम् ।</p>
<h4 id="टक-49">टीका</h4>
<p>कस्मादित्याह - पत्तो हीति ।।</p>
<h3 id="सयकतमनतर-9">संयुक्तमन्त्रः</h3>
<p>प्रा॒णा वै त्रि॒वृद॑र्धमा॒साᳶ प॑ञ्चद॒शᳶ प्र॒जाप॑तिस्सप्तद॒शस्त्रय॑ इ॒मे लो॒का अ॒सावा॑दि॒त्य ए॑कवि॒ꣳ॒शः</p>
<h3 id="मनतर-54">मन्त्रः</h3>
<p>प्रा॒णा वै त्रि॒वृत् ।</p>
<h4 id="टक-50">टीका</h4>
<p>10प्राणा वा इत्यादि ।। स्तोमानां स्तुतिः । नवत्वान्वयात्त्रिवृदादीनां प्राणादित्वेन स्तुतिः &lsquo;न व वै पुरुषे प्राणाः&rsquo; इति ।</p>
<h3 id="मनतर-55">मन्त्रः</h3>
<p>अ॒र्ध॒मा॒साᳶ प॑ञ्चद॒शः ।</p>
<h4 id="टक-51">टीका</h4>
<p>अर्धमासाः पञ्चदशदिवसाः पञ्चदशः ।</p>
<h3 id="मनतर-56">मन्त्रः</h3>
<p>प्र॒जाप॑तिस्सप्तद॒शः ।</p>
<h4 id="टक-52">टीका</h4>
<p>प्रजापतिः सप्तदशात्मा छन्दस्यः । यथा - &lsquo;यो वै सप्तदशम्&rsquo; इत्यादि । यद्वा - प्रजोत्पत्तिहेतुत्वात्सप्तदशस्य प्रजापतित्वेन स्तुतिः ।</p>
<h3 id="मनतर-57">मन्त्रः</h3>
<p>त्रय॑ इ॒मे लो॒काः ।</p>
<h4 id="टक-53">टीका</h4>
<p>सप्तदशेन प्रजापतिना त्रिभिश्च लोकैः सम्मितः ।</p>
<h3 id="मनतर-58">मन्त्रः</h3>
<p>अ॒सावा॑दि॒त्य ए॑कवि॒ꣳ॒शः ।</p>
<h4 id="टक-54">टीका</h4>
<p>आदित्यः एकविंशत्यन्वयादेकविंशः स्तोमः ।।</p>
<h3 id="सयकतमनतर-10">संयुक्तमन्त्रः</h3>
<p>ए॒तस्मि॒न्वा ए॒ते श्रि॒ता ए॒तस्मि॒न्प्रति॑ष्ठिता॒ य ए॒वँव्वेदै॒तस्मि॑न्ने॒व श्र॑यत ए॒तस्मि॒न्प्रति॑ तिष्ठति ॥ [6]</p>
<h3 id="मनतर-59">मन्त्रः</h3>
<p>ए॒तस्मि॒न्वा ए॒ते श्रि॒ताः ।</p>
<h4 id="टक-55">टीका</h4>
<p>11एतस्मिन्नित्यादि ।। एवमनेन प्रकारेण एतस्मिन्नेतत्स्तोमचतुष्टयवत्यग्निष्टोमे एते प्राणादय आदित्यपर्यन्ताश्श्रिताः,</p>
<h3 id="मनतर-60">मन्त्रः</h3>
<p>ए॒तस्मि॒न्प्रति॑ष्ठिताः ।</p>
<h4 id="टक-56">टीका</h4>
<p>एतस्मिन्नेव प्रतिष्ठिताः
अत्रैव नियतं वर्तन्ते, न कदाचिदिमं त्यजन्ति ।</p>
<h3 id="मनतर-61">मन्त्रः</h3>
<p>य ए॒वँव्वेदै॒तस्मि॑न्ने॒व श्र॑यत ए॒तस्मि॒न्प्रति॑ तिष्ठति ॥ ।</p>
<h4 id="टक-57">टीका</h4>
<p>एवं वेदिता एतस्मिन्नग्निष्टोमे श्रितः प्रतिष्ठितश्च भवति एतदनुष्ठानशीलो भवति ।।</p>
<p>इति सप्तमे प्रथमे प्रथमोनुवाकः ॥</p>
<h2 id="अनवक-२-तरवददसतमवध">अनुवाकः २ त्रिवृदादिस्तोमविधिः</h2>
<h3 id="सयकतमनतर-11">संयुक्तमन्त्रः</h3>
<p>प्रा॒त॒स्स॒व॒ने वै गा॑य॒त्रेण॒ छन्द॑सा त्रि॒वृते॒ स्तोमा॑य॒ ज्योति॒र्दध॑देति त्रि॒वृता᳚ ब्रह्मवर्च॒सेन॑ पञ्चद॒शाय॒ ज्योति॒र्दध॑देति पञ्चद॒शेनौज॑सा वी॒र्ये॑ण सप्तद॒शाय॒ ज्योति॒र्दध॑देति सप्तद॒शेन॑ प्राजाप॒त्येन॑ प्र॒जन॑नेनैकवि॒ꣳ॒शाय॒ ज्योति॒र्दध॑देति॒ स्तोम॑ ए॒व तथ्स्तोमा॑य॒ ज्योति॒र्दध॑दे॒त्यथो॒ स्तोम॑ ए॒व स्तोम॑म॒भि प्र ण॑यति</p>
<h3 id="मनतर-62">मन्त्रः</h3>
<p>प्रा॒त॒स्स॒व॒ने वै</p>
<h4 id="टक-58">टीका</h4>
<p>1इदानीं पुरुषमिव प्राणाः त्रिवृदादयो यज्ञाङ्गसाहित्येन भवन्तीति प्रतिपादयितुमाह - प्रातस्सवन इत्यादि ।।</p>
<h3 id="मनतर-63">मन्त्रः</h3>
<p>गा॑य॒त्रेण॒ छन्द॑सा त्रि॒वृते॒ स्तोमा॑य॒ ज्योति॒र्दध॑देति ।</p>
<h4 id="टक-59">टीका</h4>
<p>अयं यज्ञः प्रातस्सवने गायत्रोग छन्दसा त्रिवृत्सम्बन्धिना ज्योतिर्दीप्तिं दधत् त्रिवृते स्तोमाय गच्छति त्रिवृत्सकाशं गच्छति गायत्रत्वात्प्रातस्सवनस्य । गायत्र्येव गायत्रम् । &lsquo;छन्दसः प्रत्ययविधाने नपुंसके स्वार्थ उपसंख्यानम्&rsquo; इत्ययम् । छन्दोग्रहणं सामनिवृत्त्यर्थम् । &lsquo;क्रियाग्रहणं कर्तव्यम्&rsquo; इति कर्मणस्सम्प्रदानत्वम्।</p>
<h3 id="मनतर-64">मन्त्रः</h3>
<p>त्रि॒वृता᳚ ब्रह्मवर्च॒सेन॑ पञ्चद॒शाय॒ ज्योति॒र्दध॑देति ।</p>
<h4 id="टक-60">टीका</h4>
<p>यावत्त्रिवृद्गायत्र्यन्वयाज्ज्योतिष्मान् भवति यज्ञः ततस्त्रिवृता ब्रह्मवर्चसनिमित्तेन ज्योतिर्दधत् पञ्चदशाय स्तोमायैति ।</p>
<h3 id="मनतर-65">मन्त्रः</h3>
<p>प॒ञ्च॒द॒शेनौज॑सा वी॒र्ये॑ण सप्तद॒शाय॒ ज्योति॒र् दध॑देति ।</p>
<h4 id="टक-61">टीका</h4>
<p>ओजोवीर्यहेतुना पञ्चदशेन ज्योतिर्दधत् सप्तदशायैति ।</p>
<h3 id="मनतर-66">मन्त्रः</h3>
<p>स॒प्त॒द॒शेन॑ प्राजाप॒त्येन॑ प्र॒जन॑नेनैकवि॒ꣳ॒शाय॒ ज्योति॒र्दध॑देति ।</p>
<h4 id="टक-62">टीका</h4>
<p>ततः प्रजननहेतुना प्राजापत्येन सप्तदशेन ज्योतिर्दधत् एकविंशायैति ।</p>
<h3 id="मनतर-67">मन्त्रः</h3>
<p>स्तोम॑ ए॒व तथ्स्तोमा॑य॒ ज्योति॒र्दध॑दे॒ति ।</p>
<h4 id="टक-63">टीका</h4>
<p>तस्मात्स्तोम एव भूत्वा ज्योतिर्दधदयं यज्ञः स्तोमायोत्तरस्मै एति ।</p>
<h3 id="मनतर-68">मन्त्रः</h3>
<p>अथो॒ स्तोम॑ ए॒व स्तोम॑म॒भि प्र ण॑यति ।</p>
<h4 id="टक-64">टीका</h4>
<p>अथो अपि च अयमेव यज्ञः स्तोमे पञ्चदशादिके स्तोमं त्रिवृदादिकमभि प्रणयति आभिमुख्येन नयति अतस्स्तोमाधनिमस्य सर्वफलसाधनत्वामिति ।।</p>
<h3 id="सयकतमनतर-12">संयुक्तमन्त्रः</h3>
<p>याव॑न्तो॒ वै स्तोमा॒स्ताव॑न्त॒ᳵ कामा॒स्ताव॑न्तो लो॒कास्ताव॑न्ति॒ ज्योतीꣳ॑ष्ये॒ताव॑त ए॒व स्तोमा॑ने॒ताव॑त॒ᳵ कामा॑ने॒ताव॑तो लो॒काने॒ताव॑न्ति॒ ज्योती॒ꣳ॒ष्यव॑ रुन्द्धे ॥ [7]</p>
<h3 id="मनतर-69">मन्त्रः</h3>
<p>याव॑न्तो॒ वै स्तोमाः᳚,  ताव॑न्त॒ᳵ कामाः᳚ , ताव॑न्तो लो॒काः , ताव॑न्ति॒ ज्योतीꣳ॑षि ।</p>
<h4 id="टक-65">टीका</h4>
<p>2तदेवाह - यावन्त इत्यादि ।। यावन्तो यावत्परिमाणास्स्तोमाः
तावन्ति कामलोकज्योतींषि तत्रैव समाप्तानि ।
कामाः धनपुत्रादयः । लोकाः स्वर्गादयः । ज्योतींषि तेजांसि ब्रह्मवर्चसादीनि ।</p>
<h3 id="मनतर-70">मन्त्रः</h3>
<p>ए॒ताव॑त ए॒व स्तोमान्॑, ए॒ताव॑त॒ᳵ कामान्॑ , ए॒ताव॑तो लो॒कान् , ए॒ताव॑न्ति॒ ज्योती॒ꣳ॒ष्यव॑ रुन्द्धे ।</p>
<h4 id="टक-66">टीका</h4>
<p>एतावत इत्यादि । एतावत्परिमाणान्यभिमतस्तोमादिनाऽरुन्धे लभते । एतत्स्तोमसाध्यानि सर्वाण्यपि एवमादीन्यवरुन्धे । तदेवाह - एतावत इत्यादि । एतत्स्तोमसाध्यानि सर्वाण्यपि कामलोकज्योतींषि अवरुन्धे इत्यर्थः । कः? पूर्वानुवाकशेषत्वात् &lsquo;योग्निष्टोमेन यजते&rsquo; इति गम्यते ।।</p>
<p>इति सप्तमे प्रथमे द्वितीयोनुवाकः ॥</p>
<h2 id="अनवक-३-अतरतरवध">अनुवाकः ३ अतिरात्रविधिः</h2>
<h3 id="सयकतमनतर-13">संयुक्तमन्त्रः</h3>
<p>ब्र॒ह्म॒वा॒दिनो॑ वदन्ति॒ स त्वै य॑जेत॒ यो᳚ऽग्निष्टो॒मेन॒ यज॑मा॒नोऽथ॒ सर्व॑स्तोमेन॒ यजे॒तेति</p>
<h3 id="मनतर-71">मन्त्रः</h3>
<p>ब्र॒ह्म॒वा॒दिनो॑ वदन्ति ।</p>
<h4 id="टक-67">टीका</h4>
<p>1अधुना स्तोमान्तरयं निन्दन्विशिष्टरूपतामस्य ज्ञात्वैव यष्टव्यमनेनेति दर्शयितुमाह - ब्रह्मवादिन इत्यादि ।।</p>
<h3 id="मनतर-72">मन्त्रः</h3>
<p>स त्वै य॑जेत</p>
<h4 id="टक-68">टीका</h4>
<p>स एव यष्टुमर्हति । &lsquo;अर्हे कृत्यतृचश्च&rsquo; इति यजेर्लिङादि ।</p>
<h3 id="मनतर-73">मन्त्रः</h3>
<p>यो᳚ऽग्निष्टो॒मेन॒ यज॑मानोऽथ॒ सर्व॑स्तोमेन॒  यजे॒तेति॑ ।</p>
<h4 id="टक-69">टीका</h4>
<p>इतः पूर्वं योग्निष्टोमेन यजमानस्सन् इदानीं सर्वस्तोमेन यजेत । &lsquo;शकि लिङ्च&rsquo; इति द्वितीये पर्याये लिङ् । चतुष्टोमेनाप्यन्तरितेन सर्वस्तोमेन स्तोमानां याथात्म्यं विदित्वा अप्रमत्तो यष्टुं शक्नोतीति ब्रह्मवादिन आहुः । संहितायां तोरन्तलोपश्छान्दसः, उक्तं च प्रातिशाख्ये - &lsquo;तुनुपूर्व उदात्तयोर्वकारः&rsquo; इति ।।</p>
<h3 id="सयकतमनतर-14">संयुक्तमन्त्रः</h3>
<p>यस्य॑ त्रि॒वृत॑मन्त॒र्यन्ति॑ प्रा॒णाꣳस्तस्या॒न्तर्य॑न्ति प्रा॒णेषु॒ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते॒</p>
<h3 id="मनतर-74">मन्त्रः</h3>
<p>यस्य॑ त्रि॒वृत॑मन्त॒र्यन्ति॑, प्रा॒णाꣳस्तस्या॒न्तर्य॑न्ति ।</p>
<h4 id="टक-70">टीका</h4>
<p>2यस्येत्यादि ।। अन्तर्यन्ति प्रमादादुत्सृजन्ति । &lsquo;अन्तरपरिग्रहे&rsquo; इति गतित्वात् &lsquo;तिङि चोदात्तवति&rsquo; इति अन्तश्शब्दो निहन्यते, &lsquo;उदात्तवता तिङा&rsquo; इति समासः,
प्राणान्यजमानस्योत्सृजन्ति विनाशयन्ति साम्यात् ।</p>
<h3 id="मनतर-75">मन्त्रः</h3>
<p>प्रा॒णेषु॒ मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।</p>
<h4 id="टक-71">टीका</h4>
<p>ननु यद्यन्तरिताः प्राणाः प्रेप्सितस्य स्वर्गस्य का गतिरित्याह - प्राणेष्विति । न केवलं स्वर्ग एव अपि तु प्राणेष्वपि मे मम भागित्वमसत् अस्तीति खलु वै यज्ञेनानेन अग्निष्टोमेन यजमानो यजते सर्वेभ्यः कामेभ्योग्निष्टोम इति । यद्वा - प्राणेष्विति निमित्तसप्तमी । न केवलं स्वर्गार्थमेव, अपि तु प्राणार्थमपि ममायं यज्ञोस्तु इति यजमानो यजते, एवं सर्वत्र द्रष्टव्यम् ।।</p>
<h3 id="सयकतमनतर-15">संयुक्तमन्त्रः</h3>
<p>यस्य॑ पञ्चद॒शम॑न्त॒र्यन्ति॑
वी॒र्य॑न्तस्या॒न्तर्य॑न्ति वी॒र्ये॑ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते  [8]</p>
<h3 id="मनतर-76">मन्त्रः</h3>
<p>यस्य॑ पञ्चद॒शम॑न्त॒र्यन्ति॑ वी॒र्य॑न्तस्या॒न्तर्य॑न्ति ।
वी॒र्ये॑ मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।</p>
<h4 id="टक-72">टीका</h4>
<p>3वीर्यमिति ।। पञ्चदशस्य वीर्यस्थानादुत्पन्नत्वात् ।।</p>
<h3 id="सयकतमनतर-16">संयुक्तमन्त्रः</h3>
<p>यस्य॑ सप्तद॒शम॑न्त॒र्यन्ति॑,
प्र॒जान्तस्या॒न्तर्य॑न्ति प्र॒जाया॒म्मेऽप्य॑स॒दिति॒ खलु॒ वै य॒ज्ञेन॒ यज॑मानो यजते</p>
<h3 id="मनतर-77">मन्त्रः</h3>
<p>यस्य॑ सप्तद॒शम॑न्त॒र्यन्ति॑ प्र॒जान्तस्या॒न्तर्य॑न्ति ।
प्र॒जाया॒म्मेऽप्य॑स॒दिति॑, खलु॒ वै य॒ज्ञेन॒ यज॑मानो यजते ।</p>
<h4 id="टक-73">टीका</h4>
<p>4प्रजामिति ।। प्रजननसाधनत्वात्सप्तदशस्य ।।</p>
<h3 id="सयकतमनतर-17">संयुक्तमन्त्रः</h3>
<p>यस्यै॑कवि॒ꣳ॒शम॑न्त॒र्यन्ति॑ प्रति॒ष्ठान्तस्या॒न्तर्य॑न्ति प्रति॒ष्ठाया॒म्मेऽप्य॑स॒दिति॒ खलु॒ वै य॒ज्ञेन॒ यज॑मानो यजते</p>
<h3 id="मनतर-">मन्त्रः-</h3>
<p>यस्यै॑कवि॒ꣳ॒शम॑न्त॒र्यन्ति॑ प्रति॒ष्ठान्तस्या॒न्तर्य॑न्ति ।
प्रति॒ष्ठाया॒म्मेऽप्य॑स॒दिति॑,
खलु॒ वै य॒ज्ञेन॒ यज॑मानो यजते ।</p>
<h4 id="टक-74">टीका</h4>
<p>5प्रतिष्ठामिति ।। एकविंशस्य पद्भ्यामुत्पन्नत्वात् ।।</p>
<h3 id="सयकतमनतर-18">संयुक्तमन्त्रः</h3>
<p>यस्य॑ त्रिण॒वम॑न्त॒र्यन्त्यृ॒तूꣳश्च॒ तस्य॑ नख्ष॒त्रिया᳚ञ्च वि॒राज॑म॒न्तर्य॑न्त्यृ॒तुषु॒ मेऽप्य॑सन्नख्ष॒त्रिया॑याञ्च वि॒राजीति॑ [9]<br>
खलु॒ वै य॒ज्ञेन॒ यज॑मानो यजते</p>
<h3 id="मनतर-78">मन्त्रः</h3>
<p>यस्य॑ त्रि॒ण॒वम॑न्त॒र्यन्ति॑,</p>
<h4 id="टक-75">टीका</h4>
<p>6त्रिणवमिति ।। त्रीणि नवकानि परिमाणमस्येति पूर्ववत् डः । सप्तविंशस्तोत्रियस्त्रिणवः । &lsquo;पर्वूपदात्संज्ञायामगः&rsquo; इति णत्वम् । ननु त्रिणवत्रयस्त्रिंशयोः चतुष्टोमेऽस्मिन् कः प्रसंगः । सत्यम्, एतयोरप्यन्तरयदोषश्रवणात् एतावप्यग्निष्टोमे ऋद्ध्या संपाद्याविति भावः । तत्कथमेतौ संपादितौ स्यातामिति? उच्यते -आज्यानि चत्वारि पञ्चदशान्नानि संभूय षष्टिस्स्तोत्रिया भवन्ति ताश्च द्वौ त्रिंशद्वर्गौ तत्रैकस्मात्तिस्र उद्ध्रियन्ते एताश्चेतरत्र दीयन्ते । एवमेतौ संपन्नावनन्तरितौ भवतः । ततश्च तदन्तरयदोषो न भविष्यतीति ।</p>
<h3 id="मनतर-79">मन्त्रः</h3>
<p>ऋ॒तूꣳश्च॒॑ तस्य॑, न॒ख्ष॒त्रिया᳚ञ्च॒  वि॒राज॑म॒न्तर्य॑न्ति ।
ऋ॒तुषु॒  मेऽप्य॑सन्नख्ष॒त्रिया॑याञ्च वि॒राजीति॑ ,[9]
खलु॒ वै य॒ज्ञेन॒ यज॑मानो यजते।</p>
<h4 id="टक-76">टीका</h4>
<p>ऋतूनिति । नक्षत्रसंख्यान्वयेन संवत्सरात्मकत्वात्त्रिणवस्य । ऋत्वन्तरये च सर्वपुरुषार्थलोपः । नक्षत्रियामिति । नक्षत्रसमूहात्मिकां विराजमन्तर्यन्ति । &lsquo;नक्षत्राद्घः&rsquo; इति समूहे घः । सप्तविंशतिनक्षत्राणीति तिस्रो विराजो निवृतः एकैकाक्षरोनत्वात् । एकैव त्रिवत् त्रिपदा विराट् । त्रिणवत्वस्यान्तरये नक्षत्राण्येवान्तरितानि स्युः ततोस्य सर्वार्थलोपः । यद्वा - जीवितविषयत्वात् जन्मदिनानामावृत्त्या त्रिंशन्नक्षत्राणि भवन्तीति पूर्णा एव तिस्रो विराजः । तदन्तरये जीवितलोप इति ।।</p>
<h3 id="सयकतमनतर-19">संयुक्तमन्त्रः</h3>
<p>यस्य॑ त्रयस्त्रि॒ꣳ॒शम॑न्त॒र्यन्ति॑ दे॒वता॒स्तस्या॒न्तर्य॑न्ति दे॒वता॑सु॒ मेऽप्य॑स॒दिति॒ खलु॒ वै य॒ज्ञेन॒ यज॑मानो यजते</p>
<h3 id="मनतर-80">मन्त्रः</h3>
<p>यस्य॑ त्रयस्त्रि॒ꣳ॒शम॑न्त॒र्यन्ति॑ दे॒वता॒स्तस्या॒न्तर्य॑न्ति ।</p>
<h4 id="टक-77">टीका</h4>
<p>7त्रयस्त्रिंशमिति ।। त्रयश्च त्रिंशच्च त्रयस्त्रिंशत्, &lsquo;त्रेस्त्रयः&rsquo; इति त्रयसादेशः । तावत्यस्स्तोत्रियाः परिमाणमस्येति पूर्ववत् डः ।</p>
<h3 id="मनतर-81">मन्त्रः</h3>
<p>दे॒वता॑सु॒ मेऽप्य॑स॒दिति॑, खलु॒ वै य॒ज्ञेन॒ यज॑मानो यजते ।</p>
<h4 id="टक-78">टीका</h4>
<p>देवता इति । तासां त्रयस्त्रिंशत्वात् द्युपृथिव्यन्तरिक्षस्थानां प्रत्येकमेकादशत्वात् ।।</p>
<h3 id="सयकतमनतर-20">संयुक्तमन्त्रः</h3>
<p>यो वै स्तोमा॑नामव॒मम्प॑र॒मता॒ङ्गच्छ॑न्तँ॒व्वेद॑ पर॒मता॑मे॒व ग॑च्छति त्रि॒वृद्वै स्तोमा॑नामव॒मस्त्रि॒वृत्प॑र॒मो य ए॒वँव्वेद॑ पर॒मता॑मे॒व ग॑च्छति ॥ [10]</p>
<h3 id="मनतर-82">मन्त्रः</h3>
<p>यो वै स्तोमा॑नामव॒मम्,
प॑र॒मता॒ङ्गच्छ॑न्तँ॒व्वेद॑,  प॒र॒मता॑मे॒व  ग॑च्छति ।</p>
<h4 id="टक-79">टीका</h4>
<p>8एवं सर्वप्रकृतिरग्निष्टोमः सगुणो विहितः । अथ विकृतीनामप्युदाहरणार्थं अतिरात्रो यज्ञक्रतूनां परमो विधीयते । यथोक्तं - &lsquo;अतिरात्रः परमो यज्ञक्रतूनाम्&rsquo; इति । तदर्थं तद्गतं कंचिद्गुणविशेषं विधातुमाह - यो वा इत्यादि ।। अवमः अल्पः परमः उत्तमः ।</p>
<h3 id="मनतर-83">मन्त्रः</h3>
<p>त्रि॒वृद् वै स्तोमा॑नाम् अव॒मः । त्रि॒वृत् प॑र॒मः ।</p>
<h4 id="टक-80">टीका</h4>
<p>यद्वा - अवमः आद्यः परमः अन्त्यस्त्रिवृत् स्तोमानामवमः सोतिरात्रे परमो भवतीति &lsquo;त्रिवृद्रथन्तरसन्धिः&rsquo; इति सन्धिस्तोत्रस्य त्रिवृत्त्वात् ।</p>
<h3 id="मनतर-84">मन्त्रः</h3>
<p>य ए॒वँव्वेद॑ पर॒मता॑मे॒व ग॑च्छति ॥ [10] ]</p>
<h4 id="टक-81">टीका</h4>
<p>एवं वेदिता परमतामुत्तमतां गच्छति । तस्मात् तथा कर्तव्यमिति शेषः । एवंगुणकोतिरात्रः कर्तव्य इति विधिरनुमीयते उपलक्षागत्वाच्च सर्वेऽप्येकाहा विहिता भवन्तीति ।।</p>
<p>इति सप्तमे प्रथमे तृतीयोनुवाकः ॥</p>
<h2 id="अनवक-४-अहनष-दवरतरवध">अनुवाकः ४ अहीनेषु द्विरात्रविधिः</h2>
<h3 id="सयकतमनतर-21">संयुक्तमन्त्रः</h3>
<p>अङ्गि॑रसो॒ वै स॒त्त्रमा॑सत॒ ते सु॑व॒र्गँल्लो॒कमा॑य॒न्तेषाꣳ॑ ह॒विष्माꣳ॑श्च हवि॒ष्कृच्चा॑हीयेता॒न्ताव॑कामयेताꣳ सुव॒र्गँल्लो॒कमि॑या॒वेति॒ तावे॒तन्द्वि॑रा॒त्रम॑पश्यता॒न्तमाह॑रता॒न्तेना॑यजेता॒न्ततो॒ वै तौ सु॑व॒र्गँल्लो॒कमै॑ताँ॒य्य ए॒वँव्वि॒द्वान्द्वि॑रा॒त्रेण॒ यज॑ते सुव॒र्गमे॒व लो॒कमे॑ति॒ तावैता॒म्पूर्वे॒णाऽह्नाऽग॑च्छता॒मुत्त॑रेण [11]<br>
अ॒भि॒प्ल॒वᳶ पूर्व॒मह॑र्भवति॒ गति॒रुत्त॑र॒ञ्</p>
<h3 id="मनतर-85">मन्त्रः</h3>
<p>अङ्गि॑रसो॒ वै स॒त्त्रम् आ॒सत ।</p>
<h4 id="टक-82">टीका</h4>
<p>1एवं सर्वेऽप्येकाहा विहिताः । द्विरात्रादयोप्यहीनाः क्रमेण विधीयन्ते । सर्वे चाहीनाः अन्यतरतोतिरात्रा भवन्ति । यदि चैवाहीनो यदि च सत्रं, उभयथैवोभयतोतिरात्रो द्वादशाहो भवति आदेशात् । &lsquo;अन्यथाऽहीनोपि उभयतोतिरात्रो भवति । सर्वमुत्तरत्र वक्ष्यते । अङ्गिरस इत्यादि ।। आसिरयमकर्मकः, सोस्मिन्विषये आस्थानकर्मेत्येके । यथा सत्रं भवति तथाऽऽसतेत्यन्ये । सत्रासनं सहासनं क्रतुविशेषस्याख्या, तदकुर्वतेत्यपरे ।। यथा &lsquo;प्रति प्रातिष्ठदध्वरे&rsquo; इत्यादि ।</p>
<h3 id="मनतर-86">मन्त्रः</h3>
<p>ते सु॑व॒र्गम् लो॒कम् आ॒यन् ।
तेषाꣳ॑ ह॒विष्माꣳ॑श्च हवि॒ष्कृच्चा॑हीयेता॒म् ।</p>
<h4 id="टक-83">टीका</h4>
<p>तेषां मध्ये हविष्मद्धविष्कृन्नामानौ अहीयेतां तस्मात्स्थानात्प्रच्युतौ ।</p>
<h3 id="मनतर-87">मन्त्रः</h3>
<p>ताव् अ॑कामयेताम् - सुव॒र्गल्ँ लो॒कम् इ॑या॒वेति। ताव् ए॒तन् द्वि॑रा॒त्रम् अ॑पश्यता॒म् ।</p>
<h4 id="टक-84">टीका</h4>
<p>तावकामयेतामिति । चत्वारो द्विरात्राः व्युष्टिद्विरात्राङ्गिरसकपिवन चेत्ररथनामानः । तत्रैतमित्याङ्गिरसं निर्दिशति इतरनिवृत्त्यर्थम् ।</p>
<h3 id="मनतर-88">मन्त्रः</h3>
<p>तमाह॑रता॒म्। तेना॑यजेता॒म्। ततो॒ वै तौ सु॑व॒र्गल्ँ लो॒कमै॑ताम्। य ए॒वव्ँ वि॒द्वान् द्वि॑रा॒त्रेण॒ यज॑ते, सुव॒र्गम् ए॒व लो॒कम् ए॑ति। तावैता॒म् पूर्वे॒णाऽह्नाऽग॑च्छता॒म् उत्त॑रेण ।</p>
<h4 id="टक-85">टीका</h4>
<p>तमाहरतां इष्टसाधन त्वेन गृहीतवन्तौ, तेनायजेतां इष्टं साधितवन्तौ । यद्वा - तमाहरतां तमारभेतां तेन अयजेतां देवान् पूजितवन्तौ ततस्स्वर्गं गतौ । ऐतां स्वर्गार्थं प्रस्थितौ, अगच्छतां स्वर्गं प्राप्तवन्तौ ।</p>
<h3 id="मनतर-89">मन्त्रः</h3>
<p>अ॒भि॒प्ल॒वᳶ पूर्व॒मह॑र्भवति , गति॒रुत्त॑रम् ।</p>
<h4 id="टक-86">टीका</h4>
<p>अभिप्लवः षडहस्याद्यमहः अस्य पूर्वमहर्भवति । गतिरुत्तरमिति । अष्टमोतिरात्रविशेषः उत्तरमहर्भवति ।।</p>
<h3 id="सयकतमनतर-22">संयुक्तमन्त्रः</h3>
<p>ज्योति॑ष्टोमोऽग्निष्टो॒मᳶ पूर्व॒मह॑र्भवति॒ तेज॒स्तेनाव॑ रुन्द्धे॒ सर्व॑स्तोमोऽतिरा॒त्र उत्त॑र॒ꣳ॒ सर्व॒स्याप्त्यै॒ सर्व॒स्याव॑रुद्ध्यै</p>
<h3 id="मनतर-90">मन्त्रः</h3>
<p>ज्योति॑ष्टोमो ऽग्निष्टो॒मᳶ पूर्व॒म् अह॑र् भवति ।
तेज॒स्तेन अव॑ रुन्धे ।</p>
<h4 id="टक-87">टीका</h4>
<p>2तयोः स्तोमविधानार्थमाह - ज्योतिष्टोमः त्रिवृदादिस्तोमचतुष्टयवानग्निष्टोमः अग्निष्टोमसामान्तं पूर्वमहर्भवति ।</p>
<h3 id="मनतर-91">मन्त्रः</h3>
<p>सर्व॑स्तोमोऽतिरा॒त्र उत्त॑रम् ।
सर्व॒स्याप्त्यै᳚ ।
सर्व॒स्याव॑रुध्यै ।</p>
<h4 id="टक-88">टीका</h4>
<p>सर्वस्तोमः सर्वसंस्थासंबन्धिस्तोमवानतिरात्रो द्वितीयमहर्भवति । यथोक्तं - &lsquo;चतुर्विंशाः पवमानाः पञ्चदशानि त्रीण्याज्यानि, सप्तदशमच्छावाकस्य एकविंशानि त्रीणि पृष्ठानि, त्रिणव मच्छावाकस्य त्रयस्त्रिंशोग्निष्टोमसामानि एकविंशान्युक्थ्यानि सषोडशिकानि पञ्चदशी रात्रिः त्रिवृत्सन्धिः&rsquo; इति ।।</p>
<h3 id="सयकतमनतर-23">संयुक्तमन्त्रः</h3>
<p>गाय॒त्रम्पूर्वेह॒न्थ्साम॑ भवति॒ तेजो॒ वै गा॑य॒त्री गा॑य॒त्री ब्र॑ह्मवर्च॒सन्तेज॑ ए॒व ब्र॑ह्मवर्च॒समा॒त्मन्ध॑त्ते॒ त्रैष्टु॑भ॒मुत्त॑र॒ ओजो॒ वै वी॒र्य॑न्त्रि॒ष्टुगोज॑ ए॒व वी॒र्य॑मा॒त्मन्ध॑त्ते</p>
<h3 id="मनतर-92">मन्त्रः</h3>
<p>गाय॒त्रम्पूर्वेह॒न्थ्साम॑ भवति।
तेजो॒ वै गा॑य॒त्री । गा॒य॒त्री ब्र॑ह्मवर्च॒सम्।
तेज॑ ए॒व ब्र॑ह्मवर्च॒समा॒त्मन्ध॑त्ते।</p>
<h4 id="टक-89">टीका</h4>
<p>3गायत्रं गायत्रीप्रभवं पूर्वेऽह्नि साम भवति।</p>
<h3 id="मनतर-93">मन्त्रः</h3>
<p>त्रैष्टु॑भ॒मुत्त॑र॒ ओजो॒ वै वी॒र्य॑म्,
त्रि॒ष्टुगोज॑ ए॒व वी॒र्य॑मा॒त्मन्ध॑त्ते।</p>
<h4 id="टक-90">टीका</h4>
<p>त्रैष्टुभमुत्तरस्मिन्नह्नि ।
आज्ये त्रैष्टुभस्य साम्नोभावात् होतुराज्ये विधानम् । यथोक्तमाचार्येण - &lsquo;होतुराज्यं संपादयेत्&rsquo; इति ।।</p>
<h3 id="सयकतमनतर-24">संयुक्तमन्त्रः</h3>
<p>रथन्त॒रम्पूर्वे᳚ [12]
अह॒न्थ्साम॑ भवती॒यँव्वै र॑थन्त॒रम॒स्यामे॒व प्रति॑ तिष्ठति बृ॒हदुत्त॑रे॒ऽसौ वै बृ॒हद॒मुष्या॑मे॒व प्रति॑ तिष्ठति॒ तदा॑हु॒ᳵ क्व॑ जग॑ती चानु॒ष्टुप्चेति॑</p>
<h3 id="मनतर-94">मन्त्रः</h3>
<p>र॒थ॒न्त॒रम् पूर्वेहन्थ् साम॑ भवति ।[12]</p>
<h4 id="टक-91">टीका</h4>
<p>4रथन्तरं बृहच्च पृष्ठेषु नियम्यते ।</p>
<h3 id="मनतर-95">मन्त्रः</h3>
<p>इ॒यँव् वै  र॑थन्त॒रम॒स्यामे॒व प्रति॑ तिष्ठति,
बृ॒हदुत्त॑रे॒ऽसौ वै बृ॒हद॒मुष्या॑मे॒व प्रति॑ तिष्ठति।
तदा॑हु॒ᳵ क्व॑ जग॑ती चानु॒ष्टुप्चेति॑ ।</p>
<h4 id="टक-92">टीका</h4>
<p>तदाहुरिति । तत्र चोदयन्तीत्यर्थः । एते गायत्रीत्रिष्टुभौ दृष्टे । क्वेदानीं जगत्यनुष्टुभौ द्रष्टव्ये इति ।।</p>
<h3 id="सयकतमनतर-25">संयुक्तमन्त्रः</h3>
<p>वैखान॒सम्पूर्वेऽह॒न्थ्साम॑ भवति॒ तेन॒ जग॑त्यै॒ नैति॑ षोड॒श्युत्त॑रे॒ तेना॑नु॒ष्टुभः</p>
<h3 id="मनतर-96">मन्त्रः</h3>
<p>वै॒खा॒न॒सम् पूर्वेऽह॒न्थ्साम॑ भवति ।</p>
<h4 id="टक-93">टीका</h4>
<p>5परिहरति - वैखानसमिति ।। पृष्ठेपु बार्हतं साम वैखानसं भवति बृहतीचतुरभ्यासात् षट्त्रिंशदक्षरा । तत्र चतस्रो जगत्यो भवन्ति ।</p>
<h3 id="मनतर-97">मन्त्रः</h3>
<p>तेन॒ जग॑त्यै॒ नैति॑ ।</p>
<h4 id="टक-94">टीका</h4>
<p>तेन जगत्यै जगत्या नैति न हीयते यज्ञः ।</p>
<h3 id="मनतर-98">मन्त्रः</h3>
<p>षो॒ड॒श्युत्त॑रे॒ तेना॑नु॒ष्टुभः॑ । +++(नैति)+++ ।</p>
<h4 id="टक-95">टीका</h4>
<p>षोडशीसाम गौरिवीतमुत्तरस्मिन्नह्नि भवति उक्थ्येभ्यः पुरस्तात् भवति । द्वे चानुष्टुभौ । तेनानुष्टुभो नैतीत्येव ।।</p>
<h3 id="सयकतमनतर-26">संयुक्तमन्त्रः</h3>
<p>अथा॑हु॒र्यथ्स॑मा॒ने᳚ऽर्धमा॒से स्याता॑मन्यत॒रस्याह्नो॑ वी॒र्य॑मनु॑ पद्ये॒तेत्य॑मावा॒स्या॑या॒म्पूर्व॒मह॑र्भव॒त्युत्त॑रस्मि॒न्नुत्त॑र॒न्नानै॒वार्ध॑मा॒सयो᳚र्भवतो॒ नाना॑वीर्ये भवतो ह॒विष्म॑न्निधन॒म्पूर्व॒मह॑र्भवति हवि॒ष्कृन्नि॑धन॒मुत्त॑र॒म्प्रति॑ष्ठित्यै ॥ [13]</p>
<h3 id="मनतर-99">मन्त्रः</h3>
<p>अथा॑हु॒र्यथ्स॑मा॒ने᳚ऽर्धमा॒से स्याता॑म्,
अ॒न्य॒त॒रस्याह्नो॑ वी॒र्य॑मनु॑ पद्येत ।</p>
<h4 id="टक-96">टीका</h4>
<p>6अथाहुः - यदि समाने एकस्मिन्नर्धमासे स्यातां द्वे अप्यहनी अन्यतरस्याह्नः वीर्यं फलसाधनसामर्थ्यं अनुपद्येत प्रसज्येत, एकमेवाहस्स्यादिति यावत् ।</p>
<h3 id="मनतर-100">मन्त्रः</h3>
<p>इत्य॑मावा॒स्या॑या॒म्पूर्व॒मह॑र्भवति, उत्त॑रस्मि॒न्नुत्त॑रम् ।</p>
<h4 id="टक-97">टीका</h4>
<p>तस्मादमावास्या यां पूर्वमहर्भवति । उत्तरस्मिन्यजनीयेऽह्नि द्वितीयमहर्भवति ।</p>
<h3 id="मनतर-101">मन्त्रः</h3>
<p>नानै॒वार्ध॑मा॒सयो᳚र्भवतः, नाना॑वीर्ये भवतः ।</p>
<h4 id="टक-98">टीका</h4>
<p>एवं क्रियमाणे नानाभूतयोः पृथग्भूतयोरर्धमासयोः कृतौ भवतः ।</p>
<h3 id="मनतर-102">मन्त्रः</h3>
<p>ह॒विष्म॑न्निधन॒म्पूर्व॒मह॑र्भवति।</p>
<h4 id="टक-99">टीका</h4>
<p>हविष्मन्निधनमिति । हविष्मच्छब्दवत् हविष्मत् निधनं स्तोमो यस्य तद्धविष्मन्निधनं पूर्वमहः ।</p>
<h3 id="मनतर-103">मन्त्रः</h3>
<p>ह॒वि॒ष्कृन्नि॑धन॒मुत्त॑र॒म्प्रति॑ष्ठित्यै ॥ [13] ]</p>
<h4 id="टक-100">टीका</h4>
<p>एवं हविष्कृन्निधनमुत्तरमहः । तत्प्रतिष्ठित्यै भवति द्रष्टृभ्यां संबन्धेन अह्नोस्स्थिरत्वं भवति । एतेनाङ्गिरसेन सर्वे द्विरात्रा व्याख्याताः ।।</p>
<p>इति सप्तमे प्रथमे चतुर्थोनुवाकः ॥</p>
<h2 id="अनवक-५-तररतरवध">अनुवाकः ५ त्रिरात्रविधिः</h2>
<h3 id="सयकतमनतर-27">संयुक्तमन्त्रः</h3>
<p>आपो॒ वा इ॒दमग्रे॑ सलि॒लमा॑सी॒त्तस्मि॑न्प्र॒जाप॑तिर्वा॒युर्भू॒त्वाच॑र॒थ्स इ॒माम॑पश्य॒त्ताँव्व॑रा॒हो भू॒त्वाह॑र॒त्ताँव्वि॒श्वक॑र्मा भू॒त्वा व्य॑मा॒र्ट्थ्साप्र॑थत॒ सा पृ॑थि॒व्य॑भव॒त्तत्पृ॑थि॒व्यै पृ॑थिवि॒त्वन्</p>
<h3 id="मनतर-104">मन्त्रः</h3>
<p>आपो॒ वा इ॒दमग्रे॑ सलि॒लमा॑सी॒त् ।</p>
<h4 id="टक-101">टीका</h4>
<p>1अथ त्रिरात्रो विधीयते । गर्गत्रिरात्रः अश्वमेधः वैद त्रिरात्रः छन्दोमनपवमानः पराक इति पञ्च त्रिरात्राः । तत्र प्रथमं गर्गत्रिरात्र आरभ्यते - आपो वा इदमग्रे सलिलमासीदिति ।। इदं विश्वमग्रे आदौ सलिलमासीत् प्रत्यस्तमितसमस्तविकारं केवलं जलमेवासीदिति प्रतिपादनार्थः । अन्य आहुः - यदिदं सलिलविकारं क्षित्यादि एतत्सर्वमग्रे आप एवासीदिति ।</p>
<h3 id="मनतर-105">मन्त्रः</h3>
<p>तस्मि॑न्प्र॒जाप॑तिर्वा॒युर्भू॒त्वाच॑रत्।</p>
<h4 id="टक-102">टीका</h4>
<p>तस्मिन्नुदके प्रजापतिस्सिसृक्षुः वायुर्भूत्वाचरत् ।</p>
<h3 id="मनतर-106">मन्त्रः</h3>
<p>स इ॒माम +++(पृथिवीं)+++ अ॑पश्यत् ।</p>
<h4 id="टक-103">टीका</h4>
<p>स वायुरूपः प्रजापतिः इमां पृथिवीं अन्तर्जलेऽपब्यत् ।</p>
<h3 id="मनतर-107">मन्त्रः</h3>
<p>ताँव् व॑रा॒हो भू॒त्वा ऽह॑रत् ।</p>
<h4 id="टक-104">टीका</h4>
<p>तां पृथिवीं वायुरूपमुत्सृज्य वराहो भूत्वा जलस्योपर्याहरत् ।</p>
<h3 id="मनतर-108">मन्त्रः</h3>
<p>ताँव् वि॒श्वक॑र्मा भू॒त्वा व्य॑मार्ट् ।</p>
<h4 id="टक-105">टीका</h4>
<p>आहृत्य वराहरूपमुत्सृज्य विर्श्वकर्मा भूत्वा तां पृथिवीं व्यमार्ट् विस्तारितवान् । मृजेर्लिङि तिपि &lsquo;मृजेर्वृद्धिः&rsquo; इति वृद्धिः । विश्वं कर्मास्येति विश्वकर्मा विश्वनिर्माणकुशलः । &lsquo;बह्रुव्रीहौ विश्वं संज्ञायाम्&rsquo; इति पूर्वपदान्तोदात्तत्वम् ।</p>
<h3 id="मनतर-109">मन्त्रः</h3>
<p>सा ऽप्र॑थत । सा पृ॑थि॒व्य् अ॑भवत् ।
तत्पृ॑थि॒व्यै पृ॑थिवि॒त्वम् ।</p>
<h4 id="टक-106">टीका</h4>
<p>ततस्सा पृथिवी अप्रथत विस्तीर्णाऽभवत् । तत्तस्याः पृथिवीत्वम् । &lsquo;प्रथेष्षिवन्सम्प्रसारणं च&rsquo; इति षिवन्प्रत्ययः । पृथिवीशब्दो ङीषन्तोन्तोदात्तः ।।</p>
<h3 id="सयकतमनतर-28">संयुक्तमन्त्रः</h3>
<p>तस्या॑मश्राम्यत्प्र॒जाप॑ति॒स्स दे॒वान॑सृजत॒ वसू᳚न्रु॒द्राना॑दि॒त्यान्ते दे॒वाᳶ प्र॒जाप॑तिमब्रुव॒न्प्र जा॑यामहा॒ इति॒ सो᳚ऽब्रवीत् [14]<br>
यथा॒हँय्यु॒ष्माꣳस्तप॒सासृ॑ख्ष्ये॒वन्तप॑सि प्र॒जन॑नमिच्छध्व॒मिति</p>
<h3 id="मनतर-110">मन्त्रः</h3>
<p>तस्या॑मश्राम्यत्प्र॒जाप॑तिः ।</p>
<h4 id="टक-107">टीका</h4>
<p>2ततः प्रजापतिस्तस्यामश्राम्यत्, तपोतप्यत ।</p>
<h3 id="मनतर-111">मन्त्रः</h3>
<p>स दे॒वान॑सृजत, वसू᳚न्रु॒द्राना॑दि॒त्यान् ।</p>
<h4 id="टक-108">टीका</h4>
<p>ततस्स देवानसृजत वस्वादीन् ।</p>
<h3 id="मनतर-112">मन्त्रः</h3>
<p>ते दे॒वाᳶ प्र॒जाप॑तिमब्रुवन्, प्र जा॑यामहा॒ इति [14] ।</p>
<h4 id="टक-109">टीका</h4>
<p>अथ ते देवाः प्रजापतिमब्रुवन् - प्रजायामहै प्रजामुत्पादयामहे इति ।</p>
<h3 id="मनतर-113">मन्त्रः</h3>
<p>सो᳚ऽब्रवीत्, यथा॒हँय्यु॒ष्माꣳस्तप॒सासृ॑ख्षि,</p>
<h4 id="टक-110">टीका</h4>
<p>सोब्रवीत्प्रजापतिः - यथाऽहं युष्मान् तपसाऽसृक्षि सृष्टवान् । &lsquo;लिङ्सिचौ&rsquo; इति कुत्वम् ।</p>
<h3 id="मनतर-114">मन्त्रः</h3>
<p>ए॒वन् तप॑सि प्र॒जन॑नमिच्छध्व॒मिति॑ ।</p>
<h4 id="टक-111">टीका</h4>
<p>एवं यूयमपि तपसि वर्तमानाः प्रजननमिच्छध्वमिति । यद्वा - प्रयोजकनिमित्तसप्तमी तपसा निमित्तेनेति । इच्छध्वमिति व्यत्ययेनात्मनेपदम् ।।</p>
<h3 id="सयकतमनतर-29">संयुक्तमन्त्रः</h3>
<p>तेभ्यो॒ऽग्निमा॒यत॑न॒म्प्राय॑च्छदे॒तेना॒यत॑नेनश्राम्य॒तेति॒ ते᳚ऽग्निना॒यत॑नेनाश्राम्य॒न्ते सँ॑व्वथ्स॒र एका॒ङ्गाम॑सृजन्त॒ ताँव्वसु॑भ्यो रु॒द्रेभ्य॑ आदि॒त्येभ्य॒ᳶ प्राय॑च्छन्ने॒ताꣳ र॑ख्षध्व॒मिति॒ ताँव्वस॑वो रु॒द्रा आ॑दि॒त्या अ॑रख्षन्त॒ सा वसु॑भ्यो रु॒द्रेभ्य॑ आदि॒त्येभ्य॒ᳶ प्राजा॑यत॒ त्रीणि॑ च [15]<br>
श॒तानि॒ त्रय॑स्त्रिꣳशत॒ञ्चाथ॒ सैव स॑हस्रत॒म्य॑भवत्</p>
<h3 id="मनतर-115">मन्त्रः</h3>
<p>तेभ्यो॒ +++(औपासनाख्यम्)+++ ऽग्निम् +++(तप)+++ आ॒यत॑न॒म् प्राय॑च्छद् ।
&ldquo;एतेना॒यत॑नेन श्राम्य॒ते&quot;ति॑ ।
ते᳚ऽग्निना॒ ऽऽयत॑नेना ऽश्राम्यन् ।</p>
<h4 id="टक-112">टीका</h4>
<p>3एवमुक्त्वा तेभ्योग्निमायतनस्थानं तपस्स्थानमौपासनाख्यं प्रायच्छत् एतेनायतनेन तपः कुरुतेति । ते च तथाऽकुर्वत ।</p>
<h3 id="मनतर-116">मन्त्रः</h3>
<p>ते सँ॑व्वथ्स॒र एका॒ङ्गाम॑सृजन्त ।</p>
<h4 id="टक-113">टीका</h4>
<p>ते संवत्सरान्तेन पाकयज्ञेन एकां गामसृजन्त ।</p>
<h3 id="मनतर-117">मन्त्रः</h3>
<p>ताँव्वसु॑भ्यो रु॒द्रेभ्य॑ आदि॒त्येभ्य॒ᳶ प्राय॑च्छन्न्,
ए॒ताꣳ र॑ख्षध्व॒मिति॑ ।</p>
<h4 id="टक-114">टीका</h4>
<p>तां प्रथमं वसुभ्यो दत्तवन्तः एतां रक्षध्वमिति वयं तप्यामह इति ।</p>
<h3 id="मनतर-118">मन्त्रः</h3>
<p>ताँव्वस॑वो रु॒द्रा आ॑दि॒त्या अ॑रख्षन्त।</p>
<h4 id="टक-115">टीका</h4>
<p>ते च वसवस्तामरक्षन् ।</p>
<h3 id="मनतर-119">मन्त्रः</h3>
<p>सा वसु॑भ्यो रु॒द्रेभ्य॑ आदि॒त्येभ्य॒ᳶ प्राजा॑यत -
त्रीणि॑ च श॒तानि॒ त्रय॑स्त्रिꣳशत॒ञ् च ।</p>
<h4 id="टक-116">टीका</h4>
<p>सा च तेभ्यः प्राजायत प्रजा अजनयत् । कियतीः ?
त्रीणि च शतानि त्रयस्त्रिंशतं च । त्रयश्च त्रिंशच्च त्रयस्त्रिंशत, &lsquo;संख्या&rsquo; इति पूर्वपदप्रकृतिस्वरत्वम् । एवं रुद्रेष्वादित्येषु द्रष्टव्यम् । यथा - तां रुद्रेभ्यः प्रायच्छत् एतां रक्षध्वमिति । तां च रुद्रा अरक्षन् । सा च रुद्रेभ्यः प्राजायत त्रीणि च शतानि त्रयस्त्रिंशतं च । तथाऽऽदित्येम्यः प्रायच्छन् एतां रक्षध्वमिति। ते च तामरक्षन् । सा चादित्येभ्यः प्राजायत त्रीणि च शतानि त्रयस्त्रिंशतं च । एवं समुदायो ददाति अवयवः प्रतिगृह्णाति । वाक्यत्रयमिदं तन्त्रेण निर्दिष्टम् । एवं वसुरुद्रादित्यानां संभूय एकोनसहस्रं गावोऽभवन् ।</p>
<h3 id="मनतर-120">मन्त्रः</h3>
<p>अथ॒ सैव स॑हस्रत॒म्य॑भवत् ।</p>
<h4 id="टक-117">टीका</h4>
<p>अथ सैव गौः सहस्रतमी सहस्रस्य पूरण्यभवत् । &lsquo;नित्यं शतादि&rsquo; इत्यादिना डट् तमडागमः ।।</p>
<h3 id="सयकतमनतर-30">संयुक्तमन्त्रः</h3>
<p>ते दे॒वाᳶ प्र॒जाप॑तिमब्रुवन्थ्स॒हस्रे॑ण नो याज॒येति॒ सो᳚ऽग्निष्टो॒मेन॒ वसू॑नयाजय॒त्त इ॒मँल्लो॒कम॑जय॒न्तच्चा॑ददु॒स्स उ॒क्थ्ये॑न रु॒द्रान॑याजय॒त्ते᳚ऽन्तरि॑ख्षमजय॒न्तच्चा॑ददु॒स्सो॑ऽतिरा॒त्रेणा॑दि॒त्यान॑याजय॒त्ते॑ऽमुँल्लो॒कम॑जय॒न्तच्चा॑ददुः</p>
<h3 id="मनतर-121">मन्त्रः</h3>
<p>ते दे॒वाᳶ प्र॒जाप॑तिमब्रुवन्, स॒हस्रे॑ण नो याज॒येति,</p>
<h4 id="टक-118">टीका</h4>
<p>4अथ देवाः प्रजापतिमब्रुवत् अनेन सहस्रेणास्मान्याजयेति ।</p>
<h3 id="मनतर-122">मन्त्रः</h3>
<p>सो᳚ ऽग्निष्टो॒मेन॒ वसू॑न् अयाजयत् । त इ॒मँल् लो॒कम् अ॑जयन् ।</p>
<h4 id="टक-119">टीका</h4>
<p>सोग्निष्टोमेन वसूनयाजयत् । ते वसव इमं लोकमजयन् ।</p>
<h3 id="मनतर-123">मन्त्रः</h3>
<p>तच्चा॑ददुः । स उ॒क्थ्ये॑न रु॒द्रान्  अ॑याजयत् ।</p>
<h4 id="टक-120">टीका</h4>
<p>तच्चात्मीयत्रयस्त्रिंशदधिकशतत्रयं गोधनं दत्तवन्तः दक्षिणां कृतवन्तः। अथ प्रजापतिरुक्थ्येन रुद्रानयाजयत् इत्यादि । गतम् ।।</p>
<h3 id="मनतर-124">मन्त्रः</h3>
<p>ते᳚ऽन्तरि॑ख्षम् अजयन् । तच्चा॑ददुः । सो॑ ऽतिरा॒त्रेणा॑दि॒त्यान् अ॑याजयत् । ते॑ऽमुँल् लो॒कम॑जयन् । तच्चा॑ददुः।</p>
<h3 id="सयकतमनतर-31">संयुक्तमन्त्रः</h3>
<p>तद॒न्तरि॑ख्षम् [16]<br>
व्यवै᳚र्यत॒ तस्मा᳚द्रु॒द्रा घातु॑का अनायत॒ना हि तस्मा॑दाहुश्शिथि॒लँव्वै म॑ध्य॒ममह॑स्त्रिरा॒त्रस्य॒ वि हि तद॒वैर्य॒तेति॒ त्रैष्टु॑भम्मध्य॒मस्याह्न॒ आज्य॑म्भवति सँ॒य्याना॑नि सू॒क्तानि॑ शꣳसति षोड॒शिनꣳ॑ शꣳस॒त्यह्नो॒ धृत्या॒ अशि॑थिलम्भावाय॒ तस्मा᳚त्त्रिरा॒त्रस्या᳚ग्निष्टो॒म ए॒व प्र॑थ॒ममह॑स्स्या॒दथो॒क्थ्योऽथा॑तिरा॒त्र ए॒षाँल्लो॒कानाँ॒व्विधृ॑त्यै</p>
<h3 id="मनतर-125">मन्त्रः</h3>
<p>तद॒न्तरि॑ख्षम् [16]<br>
व्यवै᳚र्यत।</p>
<h4 id="टक-121">टीका</h4>
<p>5अथ तदन्तरिक्षं व्यवैर्यत विशीर्णमधोपतत् । ईर प्रेरणे, कर्मणि लङ्, यकि &lsquo;गतिर्गतौ&rsquo; इति गतेरनुदात्तत्वम्, उदात्तवत्या गत्या आख्यातसमुदायेन समासः ।</p>
<h3 id="मनतर-126">मन्त्रः</h3>
<p>तस्मा᳚द्रु॒द्रा घातु॑काः,</p>
<h4 id="टक-122">टीका</h4>
<p>तस्माद्रुद्रा घातुकाः हननशीलाः । &lsquo;लषपत&rsquo; इत्यादिना उकञ् ।</p>
<h3 id="मनतर-127">मन्त्रः</h3>
<p>अ॒ना॒य॒त॒ना हि तस्मा॑दाहुः, शिथि॒लँव्वै   म॑ध्य॒ममह॑स्त्रिरा॒त्रस्य॒,
वि हि तद॒वैर्यत ।</p>
<h4 id="टक-123">टीका</h4>
<p>अनायतना हि विशीर्णस्थानत्वात् । तस्मात्त्रिरात्रस्य मध्यममहः शिथिलमित्याह । हेतुं चाह - वि हि तदवैर्यतेति । तन्मध्यममहः व्यवैर्यत विशीर्णमभवत् । फलस्य विशीर्णत्वात् । &lsquo;हि च&rsquo; इति निघातप्रतिषेधः । &lsquo;तिङि चोदात्तवति&rsquo; इति गतेरनुदात्तत्वम्, समासश्च ।</p>
<h3 id="मनतर-128">मन्त्रः</h3>
<p>त्रैष्टु॑भम्मध्य॒मस्याह्न॒ आज्य॑म्भवति ।</p>
<h4 id="टक-124">टीका</h4>
<p>तस्मान्मध्यमस्याह्नः आज्यं त्रैष्टुभं भवति । पूर्ववत् होतुराज्यमिति वेदितव्यम् ।</p>
<h3 id="मनतर-129">मन्त्रः</h3>
<p>सँ॒य्याना॑नि सू॒क्तानि॑ शꣳसति ।</p>
<h4 id="टक-125">टीका</h4>
<p>संयानानि सूक्तानि शंसति तेषां महत्त्वात् ।</p>
<h3 id="मनतर-130">मन्त्रः</h3>
<p>षो॒ड॒शिनꣳ॑ शꣳस॒त्यह्नः॑,
धृत्या॒ अशि॑थिलम्भावाय।</p>
<h4 id="टक-126">टीका</h4>
<p>षोडशिनं च शस्त्रं शंसति अह्नो दुर्बलत्वात् । तस्य धृत्यै धारणार्थं, अशिथिलंभावाय । छान्दसः खश् ।</p>
<h3 id="मनतर-131">मन्त्रः</h3>
<p>तस्मा᳚त् त्रिरा॒त्रस्या᳚ग्निष्टो॒म ए॒व प्र॑थ॒ममह॑स् स्यात्,
अथो॒क्थ्योऽथा॑तिरा॒त्र ए॒षाँल् लो॒कानाँ॒व् विधृ॑॑त्यै ।</p>
<h4 id="टक-127">टीका</h4>
<p>यस्मादेवमेनान् एतैरयाजयत् तस्मात् त्रिरात्रस्येत्यादि । स्पष्टम् ।।</p>
<h3 id="सयकतमनतर-32">संयुक्तमन्त्रः</h3>
<p>त्रीणि॑त्रीणि श॒तान्य॑नूचीना॒हमव्य॑वच्छिन्नानि ददाति [17]
ए॒षाँल्लो॒काना॒मनु॒ सन्त॑त्यै</p>
<h3 id="मनतर-132">मन्त्रः</h3>
<p>त्रीणि॑त्रीणि श॒तान्य॑नूचीना॒हमव्य॑वच्छिन्नानि ददाति [17],</p>
<h4 id="टक-128">टीका</h4>
<p>6त्रीणित्रीणीत्यादि ।। अनूचीनाहमव्यवच्छिन्नानि ददाति । उत्तमेऽह्नि चत्वारिंशता । अन्वञ्चतीति &lsquo;ऋत्विक्&rsquo; इत्यादिना क्विप्, &lsquo;अनिदिताम्&rsquo; इति नलोपः, &lsquo;विभाषाञ्चेः&rsquo; इत्यादिना खः, &lsquo;चौ&rsquo; इति दीर्घत्वम्, अनूचीनाहं, समासे &lsquo;राजाहस्सखिभ्यष्टच्&rsquo;</p>
<h3 id="मनतर-133">मन्त्रः</h3>
<p>ए॒षाँल्लो॒काना॒मनु॒ सन्त॑त्यै।</p>
<h4 id="टक-129">टीका</h4>
<p>एषां लोकानामनुक्रमेण सन्तत्यै सन्तानार्थं तद्भवति ।।</p>
<h3 id="सयकतमनतर-33">संयुक्तमन्त्रः</h3>
<p>द॒शत॒न्न विच्छि॑न्द्याद्वि॒राज॒न्नेद्वि॑च्छि॒नदा॒नीति</p>
<h3 id="मनतर-134">मन्त्रः</h3>
<p>द॒शत॒न्न विच्छि॑न्द्याद्,
वि॒राज॒न्नेद्वि॑च्छि॒नदा॒नीति॑  ।</p>
<h4 id="टक-130">टीका</h4>
<p>7दशतमित्यादि ।। दशानां वर्गो दशत्, &lsquo;पञ्चद्दशतौ वर्गे वा&rsquo; इति निपात्यते । तं न विच्छिन्द्यात् दक्षिणां ददत् द- शभ्यो न्यूनं न दद्यात् विराजं नेद्विच्छिनदानीति विराजोन्नस्य विच्छित्तिर्मे मा भूदिति यावत् । &lsquo;निपातैर्यद्यदिहन्त&rsquo; इत्यादिना निघाताभावः । पर्वूवद्गतिस्वरसमासौ । अथ यस्मै एकां गां दास्यन् स्यात् द्वे पञ्च वा तत्र कथं भवितव्यम्? अत्रोक्तमाचार्येण - &lsquo;यस्मा एकां गां दास्यन् स्यात् दशभ्यस्तेभ्यो दशतमपाकुर्यात् । यस्मै द्वे पञ्चभ्यः यस्मै पञ्च द्वाभ्यामेवमा शतादासहस्रात्&rsquo; इति ।।</p>
<h3 id="सयकतमनतर-34">संयुक्तमन्त्रः</h3>
<p>अथ॒ या स॑हस्रत॒म्यासी॒त्तस्या॒मिन्द्र॑श्च॒ विष्णु॑श्च॒ व्याय॑च्छेता॒ꣳ॒ स इन्द्रो॑ऽमन्यता॒नया॒ वा इ॒दँव्विष्णु॑स्स॒हस्रँ॑व्वर्ख्ष्यत॒ इति॒ तस्या॑मकल्पेता॒न्</p>
<h3 id="मनतर-135">मन्त्रः</h3>
<p>अथ॒ या स॑हस्रत॒म्यासी॒त्,
तस्या॒मिन्द्र॑श्च॒ विष्णु॑श्च॒ व्याय॑च्छेताम्।</p>
<h4 id="टक-131">टीका</h4>
<p>8अथ या सहस्रतमी गौरासीत् तस्यां तन्निमित्तं इद्रो विष्णुश्च व्यायच्छेतां ममेयं ममेयमिति विप्रतिपन्नावभवताम् । &lsquo;गतिर्गतौ&rsquo; इति गतेरनुदात्तत्वम्, समासश्च पूर्ववत् ।</p>
<h3 id="मनतर-136">मन्त्रः</h3>
<p>स इन्द्रो॑ऽमन्यता॒नया॒ वा इ॒दँव्विष्णु॑स्स॒हस्रँ॑व्वर्ख्ष्यत॒ इति॑ । तस्या॑म् अकल्पेताम् ।</p>
<h3 id="टक-132">टीका</h3>
<p>अथेन्द्रोमन्यत यदीमां विष्णुर्लभेत ततोनया सहस्रमपि वर्क्ष्यते वशीकरोति । वृजिरावर्जनकर्मा, लृट् स्यः । तस्मादधिकभाजा मया भवितव्यमिति तस्यां तावकल्पेतां व्यवस्थां कृतवन्तौ भागयोः ।।</p>
<h3 id="सयकतमनतर-35">संयुक्तमन्त्रः</h3>
<p>द्विभा॑ग॒ इन्द्र॒स्तृती॑ये॒ विष्णु॒स्तद्वा ए॒षाभ्यनू᳚च्यत उ॒भा जि॑ग्यथु॒रिति॒ ताँव्वा ए॒ताम॑च्छावा॒कः [18]<br>
ए॒व शꣳ॑स॒त्यथ॒ या स॑हस्रत॒मी सा होत्रे॒ देयेति॒ होता॑रँ॒व्वा अ॒भ्यति॑रिच्यते॒ यद॑ति॒रिच्य॑ते॒ होताना᳚प्तस्यापयि॒ता</p>
<h3 id="मनतर-137">मन्त्रः</h3>
<p>द्विभा॑ग॒ इन्द्रः॑,
तृती॑ये॒  विष्णुः॑ +++(व्यवस्थितः)+++।</p>
<h4 id="टक-133">टीका</h4>
<p>9द्विभाग इत्यादि ।। द्वयोर्भागयोरिन्द्रो व्यवस्थितः । &lsquo;द्विगौ प्रमाणे&rsquo; इति पूर्वपदप्रकृतिस्वरत्वम् ।। द्वयोर्भागयोस्समाहारो द्विभागः । तृतीयो भागस्त्रिभागः । तत्र विष्णुर्व्यवस्थितः &lsquo;पूरणाद्भागे तीयादन्&rsquo; इत्यन्प्रत्ययः ।</p>
<h3 id="मनतर-138">मन्त्रः</h3>
<p>तद्वा ए॒षाभ्यनू᳚च्यते,
उ॒भा जि॑ग्यथु॒रिति॑ ।</p>
<h4 id="टक-134">टीका</h4>
<p>तदेतदर्थरूपमभिलक्ष्य एषा वक्ष्यमाणा ऋगुच्यते &lsquo;उभा जिग्यथुः&rsquo; इति । व्याख्याता चेयं &lsquo;प्रसो अग्ने'18 इत्यत्र उत्तरत्र चानुवाके व्यक्तार्था भविष्यति ।</p>
<h3 id="मनतर-139">मन्त्रः</h3>
<p>ताँव्वा ए॒ताम॑च्छावा॒क ए॒व शꣳ॑सति । [18]</p>
<h4 id="टक-135">टीका</h4>
<p>तामेतामच्छावाक एव शंसति ।</p>
<h3 id="मनतर-140">मन्त्रः</h3>
<p>अथ॒ या स॑हस्रत॒मी सा होत्रे॒ देयेति॒ होता॑रँ॒व् वा अ॒भ्यति॑रिच्यते।</p>
<h4 id="टक-136">टीका</h4>
<p>अथ सहस्रतमी होतुर्भागे देया ।</p>
<h3 id="मनतर-141">मन्त्रः</h3>
<p>यद् अ॑ति॒रिच्य॑ते होता, ऽना᳚प्तस्यापयि॒ता ।</p>
<h4 id="टक-137">टीका</h4>
<p>हेतुमाह - यद्यज्ञेऽतिरिच्यते तस्योत्तरमभिलक्ष्यातिरिच्यते तस्मादतिरिक्तस्स्याद्धोता । पूर्ववत् &lsquo;गतिर्गतौ&rsquo; इति गतेरनुदात्तत्वम्, उत्तरत्र &lsquo;तिङि चोदात्तवति&rsquo; इति, उभयत्र समासः पूर्ववत् ।
किंच - अनाप्तस्य प्रापयिता होता यद्यज्ञस्योन्नतस्य पूरयिता समीकर्ता होता तां गामर्हतीति ।।</p>
<h3 id="सयकतमनतर-36">संयुक्तमन्त्रः</h3>
<p>अथा॑हुरुन्ने॒त्रे देयेत्यति॑रिक्ता॒ वा ए॒षा स॒हस्र॒स्याति॑रिक्त उन्ने॒तर्त्विजा॒मथा॑हु॒स्सर्वे᳚भ्यस्सद॒स्ये᳚भ्यो॒ देयेत्यथा॑हुरुदा॒कृत्या॒ सा वश॑ञ्चरे॒दिति॑</p>
<h3 id="मनतर-142">मन्त्रः</h3>
<p>अथा॑हुरुन्ने॒त्रे देयेति॑,
अति॑रिक्ता॒ वा ए॒षा स॒हस्र॑स्य,
अति॑रिक्त उन्ने॒तर्त्विजा᳚म् ।</p>
<h4 id="टक-138">टीका</h4>
<p>10अथाहुः अन्ये उन्नेत्रे देयेति ।। हेतुं चाहुः - अतिरिक्ता खल्वेषा सवीर्या सहस्रस्य । उन्नेता च ऋत्विजां हारियोजनस्य धारयिता ।</p>
<h3 id="मनतर-143">मन्त्रः</h3>
<p>अथा॑हु॒स् सर्वे᳚भ्यस् सद॒स्ये᳚भ्यो॒ देयेति॑ ।</p>
<h4 id="टक-139">टीका</h4>
<p>अथान्ये वदन्ति - सर्वेभ्य इति । गतम् ।</p>
<h3 id="मनतर-144">मन्त्रः</h3>
<p>अथा॑हुर् उदा॒कृत्या॒ सा वश॑ञ्चरे॒दिति॑ ।</p>
<h4 id="टक-140">टीका</h4>
<p>अथाहुरपरे - उदाकृत्या सावशं चरेदिति । उदाकरणमुत्सर्जनं, तदर्हा असंज्ञायामपि क्यप्च&rsquo; इति अर्हार्थे क्यप्, तुगागमः । सा वशं चरेदिति यथेष्ठं स्वतन्त्रा गच्छेदित्यर्थः । न तु कश्चिदपि स्वामितया विशेषेण सहस्रतमी नियन्तुमर्हतीति ।।</p>
<h3 id="सयकतमनतर-37">संयुक्तमन्त्रः</h3>
<p>अथा॑हुर्ब्र॒ह्मणे॑ चा॒ग्नीधे॑ च॒ देयेति॑ [19],
द्विभा॑गम्ब्र॒ह्मणे॒ तृती॑यम॒ग्नीध॑ ऐ॒न्द्रो वै ब्र॒ह्मा वै᳚ष्ण॒वो᳚ऽग्नीद्यथै॒व तावक॑ल्पेता॒मित्</p>
<h3 id="मनतर-145">मन्त्रः</h3>
<p>अथा॑हुर्ब्र॒ह्मणे॑ चा॒ग्नीधे॑ च॒ देयेति॑ [19],
द्विभा॑गम् ब्र॒ह्मणे॒ तृती॑यम् अ॒ग्नीधे᳚ ।</p>
<h4 id="टक-141">टीका</h4>
<p>11अथापरे ब्रुवते - ब्रह्मण इत्यादि ।। गतम् ।</p>
<h3 id="मनतर-146">मन्त्रः</h3>
<p>ऐ॒न्द्रो वै ब्र॒ह्मा,  वै॒ष्ण॒वो᳚ऽग्नीद्,
यथै॒व तावक॑ल्पेता॒मिति॑ ।</p>
<h4 id="टक-142">टीका</h4>
<p>यथैवेति । यथैव इन्द्रविष्णुभ्यां कल्पितं तथैव तदीययोः ब्रह्माग्नीध्रयोः युक्तं भवितुमर्हतीति ।।</p>
<h3 id="सयकतमनतर-38">संयुक्तमन्त्रः</h3>
<p>अथा॑हु॒र्या क॑ल्या॒णी ब॑हुरू॒पा सा देयेत्यथा॑हु॒र्या द्वि॑रू॒पोभ॒यत॑एनी॒ सा देयेति॑ स॒हस्र॑स्य॒ परि॑गृहीत्यै॒</p>
<h3 id="मनतर-147">मन्त्रः</h3>
<p>अथा॑हु॒र्या क॑ल्या॒णी ब॑हुरू॒पा सा देयेेति॑ ।</p>
<h4 id="टक-143">टीका</h4>
<p>12अथान्ये आचक्षते - या कल्याणी गुणवती अनेकरूपा च तादृशी अन्या देयेति ।। &lsquo;वहोर्नञ्वत्, इति नञ्वद्भावात् &lsquo;नञ्सुभ्याम्&rsquo; इत्युत्तरपदान्तोदात्तत्वम् ।</p>
<h3 id="मनतर-148">मन्त्रः</h3>
<p>अथा॑हु॒र्या द्वि॑रू॒पोभ॒यत॑एनी॒ सा देयेति॑, स॒हस्र॑स्य॒ परि॑गृहीत्यै ।</p>
<h4 id="टक-144">टीका</h4>
<p>अपरे चाहुः - या द्विरूपा उभयतएनी उभयपार्श्वशुक्ला सा तादृशी देयेति । तत्सहस्रस्य परिगृहीत्यै सहस्रस्य परिग्रहार्थं भवति । अन्यासां गवाम् । &lsquo;वर्णादनुदात्तात्&rsquo; इति ङीप्, एनीशब्दस्य नत्वम्, &lsquo;तत्पुरुषे&rsquo; अव्ययपूर्वपदप्रकृतिस्वरत्वम् &lsquo;नञ्कुनिपातानामेव&rsquo; इति चेत् व्यत्ययेन भविष्यति । द्विरूपशब्दः निरुदकादिषु द्रष्टव्यः ।।</p>
<h3 id="सयकतमनतर-39">संयुक्तमन्त्रः</h3>
<p>तद्वा ए॒तथ्स॒हस्र॒स्याय॑नꣳ स॒हस्रꣵ॑ स्तो॒त्रीयाः᳚ स॒हस्र॒न्दख्षि॑णास्स॒हस्र॑सम्मितस्सुव॒र्गो लो॒कस्सु॑व॒र्गस्य॑ लो॒कस्या॒भिजि॑त्यै ॥ [20]</p>
<h3 id="मनतर-149">मन्त्रः</h3>
<p>तद्वा ए॒तथ्स॒हस्र॒स्याय॑नम्।</p>
<h4 id="टक-145">टीका</h4>
<p>13तद्वा इत्यादि ।। तदेतत्त्रिरात्राख्यं कर्म सहस्रस्यायनं लाभहेतुः ।</p>
<h3 id="मनतर-150">मन्त्रः</h3>
<p>स॒हस्रꣵ॑ स्तो॒त्रीयाः᳚ ,</p>
<h4 id="टक-146">टीका</h4>
<p>सहस्रमस्य स्तोत्रीया भवन्ति, नवत्यधिकशतमग्निष्टोमस्य, त्रिपञ्चाशदधिकं शतद्वयमुक्थ्यस्य । द्विचत्वारिंशदधिकानि चत्वारि शतान्यतिरात्रस्य । शेषं वैकृतं पञ्चदशाधिकं शतं च द्विरात्रे दर्शितम् । सर्वस्तोमे स्तोत्रे भवाः स्तोत्रीयाः । गर्गादित्वाच्छः ।</p>
<h3 id="मनतर-151">मन्त्रः</h3>
<p>स॒हस्र॒न्दख्षि॑णाः ।</p>
<h4 id="टक-147">टीका</h4>
<p>अथास्य सहस्रं दक्षिणा भवन्ति ।</p>
<h3 id="मनतर-152">मन्त्रः</h3>
<p>स॒हस्र॑सम्मितस्सुव॒र्गो लो॒कः, सु॑व॒र्गस्य॑ लो॒कस्या॒भिजि॑त्यै ॥ [20]</p>
<h4 id="टक-148">टीका</h4>
<p>यस्मादेवं तस्मात् सहस्रसम्मितस्य महत्त्वात् सहस्रतुल्यस्य स्वर्गस्य लोकस्य विजयाय भवति । &lsquo;तादौ च ' इति गतेः प्रकृतिस्वरत्वम् । सहस्रेण सम्मितं तुल्यमिति । &lsquo;तृतीया कर्मणि&rsquo; इति पूर्वपदप्रकृतिस्वरत्वम् । उपमानपूर्वपदप्रकृतिस्वरत्वं वा ।।</p>
<p>इति सप्तमे प्रथमे पञ्चमोनुवाकः ॥</p>
<h2 id="अनवक-६-तररतरङगसहसरतमय-परकरनतरण-सतत-तदङगहमदवधशच">अनुवाकः ६ त्रिरात्राङ्गसहस्रतम्याः प्रकारान्तरेण स्तुतिः, तदङ्गहोमादिविधिश्च</h2>
<h3 id="सयकतमनतर-40">संयुक्तमन्त्रः</h3>
<p>सोमो॒ वै स॒हस्र॑मविन्द॒त्तमिन्द्रोऽन्व॑विन्द॒त्तौ य॒मो न्याग॑च्छ॒त्ताव॑ब्रवी॒दस्तु॒ मेऽत्रापीत्यस्तु॒ ही ३ इत्य॑ब्रूता॒ꣳ॒ स य॒म एक॑स्याँव्वी॒र्य॑म्पर्य॑पश्यदि॒यँव्वा अ॒स्य स॒हस्र॑स्य वी॒र्य॑म्बिभ॒र्तीति॒ ताव॑ब्रवीदि॒यम्ममास्त्वे॒तद्यु॒वयो॒रिति॒</p>
<h3 id="मनतर-153">मन्त्रः</h3>
<p>सोमो॒ वै स॒हस्र॑मविन्दत् ।</p>
<h4 id="टक-149">टीका</h4>
<p>1इदानीं प्रकारान्तरेण सहस्रतमी स्तूयते - सोमो वा इत्यादि ।। सोमो गवां सहस्रमलभत ।</p>
<h3 id="मनतर-154">मन्त्रः</h3>
<p>तमिन्द्रोऽन्व॑विन्दत् ।</p>
<h4 id="टक-150">टीका</h4>
<p>इन्द्रोपीमं सोममागम्य तदेव गवां सहस्रमविन्दत् ।</p>
<h3 id="मनतर-155">मन्त्रः</h3>
<p>तौ य॒मो न्याग॑च्छत् ।</p>
<h4 id="टक-151">टीका</h4>
<p>एवं तदुभयोरभवत् भागः तौ सोमेन्द्रौ यमोन्यागच्छत् निकामयमान आगच्छत् । &lsquo;गतिर्गतौ&rsquo; इति गतेरनुदात्तत्वम्, समासश्च ।</p>
<h3 id="मनतर-156">मन्त्रः</h3>
<p>ताव॑ब्रवी॒द् &ldquo;अस्तु॒ मेऽत्रापी&quot;ति॑ ।</p>
<h4 id="टक-152">टीका</h4>
<p>तौ चाब्रवीत् - ममाप्यत्र गवां सहस्रे अंशित्वमस्त्विति ।</p>
<h3 id="मनतर-157">मन्त्रः</h3>
<p>अस्तु॒ ही३ इत्य॑ब्रूताम् ।</p>
<h4 id="टक-153">टीका</h4>
<p>अथास्तु हि इति तमब्रूताम् । &lsquo;प्रतिश्रवणे च&rsquo; इति प्लुतः, अभिपूजिते वा ।</p>
<h3 id="मनतर-158">मन्त्रः</h3>
<p>स य॒म एक॑स्याँव् वी॒र्य॑म् पर्य॑पश्यद् - इ॒यँव् वा अ॒स्य स॒हस्र॑स्य वी॒र्य॑म् बिभ॒र्तीति॑ ।</p>
<h4 id="टक-154">टीका</h4>
<p>ततः प्रतिश्रुतांशो यमः एकस्यां सहस्रतम्यां सर्वस्मादपि गोसमूहात् वीर्यं पर्यपश्यत् कार्त्स्न्येनापश्यत्
इयमेकैव अस्य सहस्रस्य वीर्यं बिभर्तीति ।</p>
<h3 id="मनतर-159">मन्त्रः</h3>
<p>ताव॑ब्रवीद् इ॒यम् ममास्त्वे॒तद् यु॒वयो॒रिति॑ ।</p>
<h4 id="टक-155">टीका</h4>
<p>एवं पश्यन् तौ सोमेन्द्रौ यमोब्रवीत् - इयमेकैव ममास्तु एतत्सहस्रं युवयोरस्त्विति । &lsquo;यूष्मदस्मदोर्ङसि&rsquo; इति ममशब्द आद्युदात्तः ।।</p>
<h3 id="सयकतमनतर-41">संयुक्तमन्त्रः</h3>
<p>ताव॑ब्रूता॒ꣳ॒ सर्वे॒ वा ए॒तदे॒तस्याँ᳚व्वी॒र्य᳚म् [21]<br>
परि॑ पश्या॒मोऽꣳश॒मा ह॑रामहा॒ इति॒ तस्या॒मꣳश॒माह॑रन्त</p>
<h3 id="मनतर-160">मन्त्रः</h3>
<p>ताव॑ब्रूता॒ꣳ॒ - सर्वे॒ वा ए॒तद् ए॒तस्याँ᳚व् वी॒र्य᳚म् [21] परि॑ पश्यामो, +++(अतो)+++ ऽꣳश॒॒मा ह॑रामहा॒  इति॑ ।
तस्या॒म् अꣳश॒माऽऽह॑रन्त ।</p>
<h4 id="टक-156">टीका</h4>
<p>&lsquo;अथ तच्छ्रुत्वा विदिताभिप्रायौ तावब्रूताम् - सर्वे वयमेतस्यां विद्यमानं वीर्य सहस्रसम्मितं परिपश्यामः,
अंशं च हरामहै अंशनियमं चानयैव कुर्म इतीत्थं कृतमतयस्सर्वेऽपि सोमेन्द्रयमाः तस्यामंशमाहरन्त तामेव नियमहेतुं कृत्वा स्वंस्वंमंश गृहीतवन्तः ।।</p>
<h3 id="सयकतमनतर-42">संयुक्तमन्त्रः</h3>
<p>ताम॒फ्सु प्रावे॑शय॒न्थ्सोमा॑यो॒देहीति॒ सा रोहि॑णी पिङ्ग॒लैक॑हायनी रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस्स॒होदैत्तस्मा॒द्रोहि॑ण्या पिङ्ग॒लयैक॑हायन्या॒ सोम॑ङ्क्रीणीया॒द्य ए॒वँव्वि॒द्वान्रोहि॑ण्या पिङ्ग॒लयैक॑हायन्या॒ सोम॑ङ्क्री॒णाति॒ त्रय॑स्त्रिꣳशता चै॒वास्य॑ त्रि॒भिश्च॑ [22]<br>
श॒तैस्सोम॑ᳵ क्री॒तो भ॑वति॒ सुक्री॑तेन यजते</p>
<h3 id="मनतर-161">मन्त्रः</h3>
<p>ताम॒फ्सु प्रावे॑शय॒न्थ्सोमा॑यो॒देहीति॑ ।</p>
<h4 id="टक-157">टीका</h4>
<p>3कथमित्याह - तामित्यादि ।। सोमो यादृशीं त्वामर्हति यावतीश्च गा अर्हति तदनुरूपा उदेहि उदयं प्रतिपद्यस्वेति तामप्सु प्रावेशयन् । पूर्ववद्गतिस्वरसमासौ ।</p>
<h3 id="मनतर-162">मन्त्रः</h3>
<p>सा रोहि॑णी पिङ्ग॒लैक॑हायनी रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस् स॒होदैत्।</p>
<h4 id="टक-158">टीका</h4>
<p>सेत्यादि । रोहिणी रोहितवर्णा । &lsquo;वर्णादनुदात्तात्&rsquo; इति ङीप् । पिङ्गला पिङ्गलाक्षी एकहायनी एकवर्षा । &lsquo;दामहायनान्ताच्च&rsquo; इति ङीप् । ईदृशी भूत्वा रूपं चैतदनुगुणं कृत्वा त्रयस्त्रिंशदधिकशतत्रयसङ्ख्याभिर्गोभिस्सह उदैत् उदगच्छत् । पूर्ववन्निधातसमासौ ।</p>
<h3 id="मनतर-163">मन्त्रः</h3>
<p>तस्मा॒द्रोहि॑ण्या पिङ्ग॒लयैक॑हायन्या॒ सोम॑ङ्क्रीणीयाद् ।<br>
य ए॒वँव् वि॒द्वान् रोहि॑ण्या पिङ्ग॒लयैक॑हायन्या॒ सोम॑ङ्क्री॒णाति,
त्रय॑स्त्रिꣳशता चै॒वास्य॑ त्रि॒भिश्च॑ [22]
श॒तैस्सोम॑ᳵ क्री॒तो भ॑वति ।
सुक्री॑तेन यजते ।</p>
<h4 id="टक-159">टीका</h4>
<p>तस्मादित्यादि । गतम् ।।
त्रथस्त्रिंशता चैवेत्यादि । तदात्मकत्वात्तासाम् । ततस्सुक्रीतेन सोमेन यजते । प्रादिसमासे &lsquo;गतिरनन्तरः&rsquo; इति स्वरः ।।</p>
<h3 id="सयकतमनतर-43">संयुक्तमन्त्रः</h3>
<p>ताम॒फ्सु प्रावे॑शय॒न्निन्द्रा॑यो॒देहीति॒ सा रोहि॑णी लख्ष्म॒णा प॑ष्ठौ॒ही वार्त्र॑घ्नी रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस्स॒होदैत्तस्मा॒द्रोहि॑णीँल्लख्ष्म॒णाम्प॑ष्ठौ॒हीँव्वार्त्र॑घ्नीन्दद्या॒द्य ए॒वँव्वि॒द्वान्रोहि॑णीँल्लख्ष्म॒णाम्प॑ष्ठौ॒हीँव्वार्त्र॑घ्नी॒न्ददा॑ति॒ त्रय॑स्त्रिꣳशच्चै॒वास्य॒ त्रीणि॑ च श॒तानि॒ सा द॒त्ता [23]<br>
भ॒व॒ति॒</p>
<h3 id="मनतर-164">मन्त्रः</h3>
<p>ताम॒फ्सु प्रावे॑शय॒न्निन्द्रा॑यो॒देहीति॑ ।</p>
<h4 id="टक-160">टीका</h4>
<p>4तामित्यादि ।। इन्द्रायानुरूपमुदेहीति तां पुनरप्सु प्रावेशयन् ।</p>
<h3 id="मनतर-165">मन्त्रः</h3>
<p>सा रोहि॑णी लख्ष्म॒णा प॑ष्ठौ॒ही, वार्त्र॑घ्नी रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस्स॒होदैत् ।</p>
<h4 id="टक-161">टीका</h4>
<p>रोहिणी उक्तलक्षणा । लक्ष्मणा लक्ष्मवती । पामादित्वान्नप्रत्ययः । पष्ठौही चतुर्वर्षा । पष्ठं वहतीति &lsquo;वहश्च&rsquo; इति ण्विः, &lsquo;वाहः&rsquo; इति ङीप्, &lsquo;वाह ऊठ्&rsquo; इत्यूठ्, &lsquo;एत्येधत्यूठ्सु&rsquo; इति वृद्धिः । वार्त्रघ्नी द्विरूपेत्येके । इन्द्ररूपधारिणीत्यन्ये । गतमन्यत् । &lsquo;षपूर्वस्य&rsquo; इत्यादिना अल्लोपः, वृषादित्वादाद्युदात्तत्वम् ।</p>
<h3 id="मनतर-166">मन्त्रः</h3>
<p>तस्मा॒द्रोहि॑णीँल् लख्ष्म॒णाम्प॑ष्ठौ॒हीँव् वार्त्र॑घ्नीन्दध्याद् ।<br>
य ए॒वँव् वि॒द्वान् रोहि॑णीँल् लख्ष्म॒णाम्प॑ष्ठौ॒हीँव् वार्त्र॑घ्नी॒न् ददा॑ति ।
त्रय॑स्त्रिꣳशच्चै॒वास्य॒ त्रीणि॑ च श॒तानि॑,
सा द॒त्ता  भ॑वति ।[23]</p>
<h4 id="टक-162">टीका</h4>
<p>सा दत्ता भवतीति सैवैका दत्ता त्रयस्त्रिंशदधिकशतत्रयतुल्या भवतीति । क्व पुनरियं दातव्या भवति? उक्तमाचार्येण - &lsquo;सङ्ग्रामं जित्वा राजन्ये एतां दद्यात्&rsquo; इति । तत्र वचनात् प्रकरणं बाध्यते ।।</p>
<h3 id="सयकतमनतर-44">संयुक्तमन्त्रः</h3>
<p>ताम॒फ्सु प्रावे॑शयन्‌य॒मायो॒देहीति॒ सा जर॑ती मू॒र्खा त॑ज्जघ॒न्या रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस्स॒होदैत्तस्मा॒ज्जर॑तीम्मू॒र्खान्त॑ज्जघ॒न्याम॑नु॒स्तर॑णीङ्कुर्वीत॒ य ए॒वँव्वि॒द्वाञ्जर॑तीम्मू॒र्खान्त॑ज्जघ॒न्याम॑नु॒स्तर॑णीङ्कुरु॒ते त्रय॑स्त्रिꣳशच्चै॒वास्य॒ त्रीणि॑ च श॒तानि॒ सामुष्मिँ॑ल्लो॒के भ॑वति</p>
<h3 id="मनतर-167">मन्त्रः</h3>
<p>ताम॒फ्सु प्रावे॑शयन्‌ य॒मयो॒देहीति॑ ।
सा जर॑ती मू॒र्खा त॑ज्जघ॒न्या, रू॒पङ्कृ॒त्वा त्रय॑स्त्रिꣳशता च त्रि॒भिश्च॑ श॒तैस् स॒होदैत् ।</p>
<h4 id="टक-163">टीका</h4>
<p>5पुनरपि प्रावेशयन् यमायेति ।।
जरती वृद्धा । जीर्यतेरतृन् । मूर्खा रोषणशीला । तज्जघन्या जघन्यरूपा जाता । दुश्शीलेत्यन्ये । सैव जघन्या तज्जघन्या, नेदृश्यन्या जघन्यास्तीति ।</p>
<h3 id="मनतर-168">मन्त्रः</h3>
<p>तस्मा॒ज् जर॑तीम् मू॒र्खान् त॑ज्जघ॒न्याम् अ॑नु॒स्तर॑णीङ् कुर्वीत।</p>
<h4 id="टक-164">टीका</h4>
<p>तस्मादित्यादि । ईदृशमिनुस्तरणीं पितृमेधे कुर्वीत । मृताय या हन्यते सानुस्तरणी । अनु स्तीर्यते इत्यनुस्तरणिः, कर्मणि ल्युट् । अत्रापि वचनात्प्रकरणबाधः ।</p>
<h3 id="मनतर-169">मन्त्रः</h3>
<p>य ए॒वँव् वि॒द्वाञ् जर॑तीम् मू॒र्खान् त॑ज्जघ॒न्याम् अ॑नु॒स्तर॑णीङ् कुरु॒ते ,
त्रय॑स्त्रिꣳशच् चै॒वास्य॒ त्रीणि॑ च श॒तानि॑ सामुष्मिँ॑ल् लो॒के भ॑वति ।</p>
<h4 id="टक-165">टीका</h4>
<p>साऽमुष्मिन्निति । सा एवैका गौरमुष्मिन् लोके अस्य दातुः मृतस्य वा त्रयस्त्रिंशदधिक- शतत्रयसखङ्यया परिणता भोगाय भवतीति ।।</p>
<h3 id="सयकतमनतर-45">संयुक्तमन्त्रः</h3>
<p>वागे॒व स॑हस्रत॒मी तस्मा᳚त् [24]<br>
वरो॒ देय॒स्सा हि वर॑स्स॒हस्र॑मस्य॒ सा द॒त्ता भ॑वति॒ तस्मा॒द्वरो॒ न प्र॑ति॒गृह्य॒स्सा हि वर॑स्स॒हस्र॑मस्य॒ प्रति॑गृहीतम्भवत</p>
<h3 id="मनतर-170">मन्त्रः</h3>
<p>वाग् ए॒व स॑हस्रत॒मी, तस्मा᳚त् वरो॒ देयः॑ ।[24]</p>
<h4 id="टक-166">टीका</h4>
<p>6वागेवेत्यादि ।। एवं दर्शितरूपत्रया एकोनसहस्रा या सहस्रतमी सा वागेव स्वयं प्रकृष्टतमेति यावत् ।
तस्माद्वरो देयः । सहस्रदक्षिणेऽमुष्मिन् सहस्रं दत्तं भवतीति भावः ।</p>
<h3 id="मनतर-171">मन्त्रः</h3>
<p>सा हि वरः॑ । स॒हस्र॑म् अस्य॒ सा द॒त्ता भ॑वति ।</p>
<h4 id="टक-167">टीका</h4>
<p>कः पुनस्स द्रव्यविशेष इत्याह - सा हीति । एषा खलु सहस्रतमी उत्कृष्टो द्रव्यविशेषः, सर्वस्माद्गोसहस्राद्वागात्मकत्वात् । तस्मात्सैवैका दत्ता अस्य दातुस्सहस्रं भवति ।</p>
<h3 id="मनतर-172">मन्त्रः</h3>
<p>तस्मा॒द्वरो॒ न प्र॑तिगृह्यः॑ ।</p>
<h4 id="टक-168">टीका</h4>
<p>तस्मादेव हेतोर्वरो विशिष्टो द्रव्यविशेषः सहस्रतम्यादिः न प्रतिगृह्यः न प्रतिगृहीतव्यः । &lsquo;प्रत्यपिभ्यां ग्रहेः&rsquo; इति क्यप् ।</p>
<h3 id="मनतर-173">मन्त्रः</h3>
<p>सा हि वर॑स्स॒हस्र॑मस्य॒ प्रति॑गृहीतम् भवति।</p>
<h4 id="टक-169">टीका</h4>
<p>हेतुमाह - सा हीति । सा खलु सहस्रतमी विशिष्टद्रव्यात्मिका, तामेव चायं ददाति, तस्मात्तत्परिग्रहे सहस्रमस्य प्रतिगृहीतं भवति । ततश्च सहस्रस्य प्रतिग्रहदोषः ।।</p>
<h3 id="सयकतमनतर-46">संयुक्तमन्त्रः</h3>
<p>इ॒यँव्वर॒ इति॑ ब्रूया॒दथा॒न्याम्ब्रू॑यादि॒यम्ममेति॒ तथा᳚स्य॒ तथ्स॒हस्र॒मप्र॑तिगृहीतम्भवति।</p>
<h3 id="मनतर-174">मन्त्रः</h3>
<p>इ॒यँव्वर॒ इति॑ ब्रू॒याद् ।</p>
<h4 id="टक-170">टीका</h4>
<p>7समाधत्ते - इयं वर इति ।। &lsquo;इयं वरः&rsquo; इति सहस्रतमीं प्रतिग्राहयिता ब्रूयात् ।</p>
<h3 id="मनतर-175">मन्त्रः</h3>
<p>अथा॒न्याम् ब्रू॑यादि॒यम् ममेति॑ ।</p>
<h4 id="टक-171">टीका</h4>
<p>अथान्यामन्यो ब्रूयात् &lsquo;इयं मम&rsquo; इति ।</p>
<h3 id="मनतर-176">मन्त्रः</h3>
<p>तथा᳚स्य॒ तथ्स॒हस्र॒मप्र॑तिगृहीतम् भवति ।</p>
<h4 id="टक-172">टीका</h4>
<p>तथा सति &lsquo;इयं वरः&rsquo; इति वचनात् तेन सहस्रं दत्तं भवति । इयं ममेत्यन्यस्या वचनात् इतरेण सहस्रं प्र[मप्र]तिगृहीतं भवति ।।</p>
<h3 id="सयकतमनतर-47">संयुक्तमन्त्रः</h3>
<p>उभयतए॒नी स्या॒त्तदा॑हुरन्यतए॒नी स्या᳚थ्स॒हस्र॑म्प॒रस्ता॒देत॒मिति॒ यैव वरः॑ [25]<br>
क॒ल्या॒णी रू॒पस॑मृद्धा॒ सा स्या॒थ्सा हि वर॒स्समृ॑द्ध्यै</p>
<h3 id="मनतर-177">मन्त्रः</h3>
<p>उ॒भ॒य॒त॒ए॒नी स्या᳚त् । तदा॑हुरन्यतए॒नी स्या᳚त् ,
स॒हस्र॑म्प॒रस्ता॒देत॒मिति॑ ।</p>
<h4 id="टक-173">टीका</h4>
<p>8उभयतएनीत्यादि ।। व्यत्ययेन &lsquo;नञ्कुनिपातानाम्&rsquo; इति वचनात्समासान्तोदात्तत्वमेव । तदाहुरिति ।। तत्राहुरन्ये इत्यर्थः । अन्यतः एकपार्श्वे शुक्ला सहस्रतमी स्यात् । परस्तात् इतरस्मिन् भागे सहस्रभूतमेतं शुक्लं स्यात् । उभयमिदं तुल्यं, तस्यास्सहस्रेण तुल्यत्वात् इत्येवमस्यास्स्तुतिः ।</p>
<h3 id="मनतर-178">मन्त्रः</h3>
<p>यैव वरः॑ [25]<br>
क॒ल्या॒णी रू॒पस॑मृद्धा॒ , सा स्या᳚त् ।</p>
<h4 id="टक-174">टीका</h4>
<p>पक्षान्तरमाह - यैवेति । या वरद्रव्यात्मिका कल्याणगुणवती रूपसमृद्धा शोभनरूपा च । &lsquo;तृतीया कर्मणि&rsquo; इति पूर्वपदप्रकृतिस्वरत्वम् । सा स्याद्देया सहस्रमध्ये सा हि तद्रूपा हि वरो भवति ।</p>
<h3 id="मनतर-179">मन्त्रः</h3>
<p>सा हि वर॒स्समृ॑द्ध्यै ।</p>
<h4 id="टक-175">टीका</h4>
<p>तस्मात्सा दातुस्ममृद्ध्यै भवति । &lsquo;तादौ च&rsquo; इति गतेः प्रकृतिस्वरत्वम् ।।</p>
<h3 id="सयकतमनतर-48">संयुक्तमन्त्रः</h3>
<p>तामुत्त॑रे॒णाग्नी᳚ध्रम्पर्या॒णीया॑हव॒नीय॒स्यान्ते᳚ द्रोणकल॒शमव॑ घ्रापये॒दा जि॑घ्र क॒लश॑म्मह्यु॒रुधा॑रा॒ पय॑स्व॒त्या त्वा॑ विश॒न्त्विन्द॑वस्समु॒द्रमि॑व॒ सिन्ध॑व॒स्सा मा॑ स॒हस्र॒ आ भ॑ज प्र॒जया॑ प॒शुभि॑स्स॒ह पुन॒र्मा वि॑शताद्र॒यिरिति॑ प्र॒जयै॒वैन॑म्प॒शुभी॑ र॒य्या सम् [26]<br>
अ॒र्ध॒य॒ति॒ प्र॒जावा᳚न्पशु॒मान्र॑यि॒मान्भ॑वति॒ य ए॒वँव्वेद ।</p>
<h3 id="मनतर-180">मन्त्रः</h3>
<p>तामुत्त॑रे॒णाग्नी᳚ध्रम् पर्या॒णीया॑हव॒नीय॒स्यान्ते᳚ द्रोणकल॒शम् अव॑ घ्रापयेद् -
&ldquo;आ जि॑घ्र क॒लश॑म् मह्य् उ॒रुधा॑रा॒ पय॑स्व॒त्या ।<br>
त्वा॑ विश॒न्त्व् इन्द॑वस् समु॒द्रमि॑व॒ सिन्ध॑वः ।
सा मा॑ स॒हस्र॒ आ भ॑ज ।
प्र॒जया॑॑ प॒शुभि॑स् स॒ह पुन॒र् मा वि॑शताद् र॒यिर्&rdquo; इति॑ ।</p>
<h4 id="टक-176">टीका</h4>
<p>9तामुत्तरेणेत्यादि ।। अग्नीधश्शरणमाग्नीघ्रम् । &lsquo;अग्नीधश्शरणे च&rsquo; इति रण् । तदुत्तरेण तां गां पर्याणीय परित आनीयाहवनीयस्यान्ते समीपे &lsquo;आ जिघ्र&rsquo; इति मन्त्रेण द्रोणकलशमवघ्रापयेत् । इयं च सप्तपदा शक्वरी सर्वे च पादा अष्टाक्षराः ।
हे महि मंहनीये कलशमाजिघ्र आभिमुख्येन जिघ्र । उरुधारा विस्तीर्णधारा त्वं पयस्वती बहुक्षीरा,
त्वां इन्दवस्सोमरसाः आविशन्तु समुद्रमिव नद्यः सा त्वमेवंविशिष्टा मां सहस्र आभज स्वामित्वेन स्थापय । निमित्तसप्तमी वा । सहस्रार्थमाभज ।
प्र॒जयै॒वैन॑म् प॒शुभी॑ र॒य्या सम॑र्धयति । (26)
प्र॒जावा᳚न् पशु॒मान् र॑यि॒मान्भ॑वति॒ य ए॒वँव्वेद॑ ।
प्रजया पशुभिश्च सह त्वत्प्रसादात् पुनर्मा विशतात् दानारन्तरमेव गोसहस्रलक्षणा रयिर्मां प्राप्नोतु । प्रजयेत्यादि ।।</p>
<h3 id="सयकतमनतर-49">संयुक्तमन्त्रः</h3>
<p>तया॑ स॒हाग्नी᳚ध्रम्प॒रेत्य॑ पु॒रस्ता᳚त्प्र॒तीच्या॒न्तिष्ठ॑न्त्याञ्जुहुयादु॒भा जि॑ग्यथु॒र्न परा॑ जयेथे॒ न परा॑ जिग्ये कत॒रश्च॒नैनोः᳚ । इन्द्र॑श्च विष्णो॒ यदप॑स्पृधेथान्त्रे॒धा स॒हस्रँ॒व्वि तदै॑रयेथा॒मिति॑</p>
<h3 id="मनतर-181">मन्त्रः</h3>
<p>तया॑ स॒हाग्नी᳚ध्रम्प॒रेत्य॑ पु॒रस्ता᳚त् प्र॒तीच्या॒न् तिष्ठ॑न्त्याञ् जुहुयाद् -
&ldquo;उ॒भा जि॑ग्यथुर् , न परा॑ जयेथे॒ ,
न परा॑ जिग्ये कत॒रश्च॒नैनोः᳚ ।</p>
<p>इन्द्र॑श्च विष्णो॒ यदप॑स्पृधेथान्,
त्रे॒धा स॒हस्रँ॒व्वि तदै॑रयेथा॒म्&rdquo; इति॑ ।</p>
<h4 id="टक-177">टीका</h4>
<p>10तया सहेत्यादि ।। आग्नीध्रं परेत्य परागत्य तस्याः पुरस्तात् प्रतीच्यां तिष्ठन्त्यां प्रत्यङ्मुख्यां &lsquo;उभा जिग्यथुः&rsquo; इति जुहोति - त्रिष्टुबियं &lsquo;प्रसो अग्ने&rsquo; इत्यत्र व्याख्याता । एवं दर्शितौ उभावपि युवां सर्वधा जिग्यथुः जयथः न कदा चिदपि पराजयेथे ।
तथा हि - एनयोर्मध्ये कतरश्च एकतरोपि न कदाचित्पराजिग्ये ।
किं च - हे विष्णो त्वं च इन्द्रश्च यदपस्पृधेथां स्पर्धां कृतवन्तौ यथा &lsquo;तस्यामिन्द्रश्च विष्णुश्च व्यायच्छे- ताम्&rsquo; इति तद्गवां सहस्रं त्रेधा व्यैरयेथां विभक्तवन्तौ विभज्य च व्यवस्यितवन्तौ द्विभागे इन्द्रः तृतीये त्वमिति ।।</p>
<h3 id="सयकतमनतर-50">संयुक्तमन्त्रः</h3>
<p>त्रेधाविभ॒क्तँव्वै त्रि॑रा॒त्रे स॒हस्रꣳ॑ साह॒स्रीमे॒वैना᳚ङ्करोति स॒हस्र॑स्यै॒वैना॒म्मात्रा᳚म् [27]<br>
क॒रो॒ति॒ रू॒पाणि॑ जुहोति रू॒पैरे॒वैना॒ꣳ॒ सम॑र्धयति॒</p>
<h3 id="मनतर-182">मन्त्रः</h3>
<p>त्रेधाविभ॒क्तँव् वै त्रि॑रा॒त्रे स॒हस्र᳚म् ।</p>
<h4 id="टक-178">टीका</h4>
<p>11तदिदमनेन मन्त्रेणोक्तमिति दर्शयति - त्रेधा विभक्तं वा इत्यादि ।। गतम् ।</p>
<h3 id="मनतर-183">मन्त्रः</h3>
<p>साह॒स्रीमे॒वैना᳚ङ्करोति ।</p>
<h4 id="टक-179">टीका</h4>
<p>साहस्रीं सहस्रस्य संबन्धिनीं सहस्रतमीमेवैनां करोति त्रेधाविभक्तसहस्रानुवादेन ।</p>
<h3 id="मनतर-184">मन्त्रः</h3>
<p>स॒हस्र॑स्यै॒वैना॒म् मात्रा᳚ङ्करोति ।(27)</p>
<h4 id="टक-180">टीका</h4>
<p>किं च - सहस्रस्य मात्रां तुल्यप्रमाणामेनां करोति । मीयतेऽनयेति मात्रा उपमानम् ।</p>
<h3 id="मनतर-185">मन्त्रः</h3>
<p>रू॒पाणि॑ जुहोति । रू॒पैरे॒वैना॒ꣳ॒ सम॑र्धयति ।</p>
<h4 id="टक-181">टीका</h4>
<p>रूपाणीत्यादि । यान्यश्वमेधे प्रसिद्धानि &lsquo;अञ्जन्नेताय&rsquo; इत्यादीनि रूपाणि तानि यथार्थमूहित्वा जुहोति रूपसमृद्धामेनां करोति ।।</p>
<h3 id="सयकतमनतर-51">संयुक्तमन्त्रः</h3>
<p>तस्या॑ उपो॒त्थाय॒ कर्ण॒मा ज॑पे॒दिडे॒ रन्तेऽदि॑ते॒ सर॑स्वति॒ प्रिये॒ प्रेय॑सि॒ महि॒ विश्रु॑त्ये॒तानि॑ ते अघ्निये॒ नामा॑नि सु॒कृत॑म्मा दे॒वेषु॑ ब्रूता॒दिति॑ दे॒वेभ्य॑ ए॒वैन॒मा वे॑दय॒त्यन्वे॑नन्दे॒वा बु॑ध्यन्ते ॥ [28]</p>
<h3 id="मनतर-186">मन्त्रः</h3>
<p>तस्या॑ उपो॒त्थाय॒ कर्ण॒मा ज॑पेत्,</p>
<h4 id="टक-182">टीका</h4>
<p>12तस्या उपोत्थाय कर्णसमीपमागत्य स्थित्वा जपेत् - इडे रन्ते इति इयं विराट्चतुष्पदा ।। सर्वाण्येतान्यामन्त्रितानि &lsquo;आमन्त्रितं पूर्वमविद्यमानवत्&rsquo; इत्यविद्यमानत्वान्निघाताभावः, ततष्षाष्टिकमाद्युदात्तत्वम् । अष्टौ गाव एताः, तादात्म्येन संस्तूयते । तेन &lsquo;नामन्त्रिते समानाधिकरणम्&rsquo; इति निषेधाभावः । तेन पदात्परत्वाभावात् षाष्टिकमाद्युदात्तत्वमेव ।</p>
<h3 id="मनतर-187">मन्त्रः</h3>
<p>इडे॒ रन्तेऽदि॑ते॒ सर॑स्वति॒ प्रिये॒ प्रेय॑सि॒ महि॒ विश्रु॑त्य् ,</p>
<h4 id="टक-183">टीका</h4>
<p>हे इडे अन्नवति, रन्ते रतिहेतो, अदिते अखण्डिते, सरस्वति सरणवति, प्रिये सर्वस्य प्रीणयित्रि, प्रेयसि प्रियतरे रत्नादेरपि, महि महनीये, विश्रुति विशेषेण श्रुते । &lsquo;क्तिच्क्तौ च&rsquo; इति क्तिच्, &lsquo;कृदिकारादक्तिनः&rsquo; इति ङीष् ।</p>
<h3 id="मनतर-188">मन्त्रः</h3>
<p>ए॒तानि॑ ते अघ्निये॒ नामा॑नि , सु॒कृत॑म्मा दे॒वेषु॑ ब्रूतादिति॑ ।</p>
<h4 id="टक-184">टीका</h4>
<p>हे अघ्निये अहन्तव्ये आयुष्मति एतानि तव नामानि, सा त्वं किं नाम न कुर्याः, किं वा कर्तुं न शक्यं त्वया । सा तादृशी महानुभावा त्वं देवेषु सुकृतं शोभनकर्माणं मां ब्रूयात् आवेदयतादित्याशास्ते । &lsquo;सुकर्मपाप&rsquo; इत्यादिना क्विप् ।</p>
<h3 id="मनतर-189">मन्त्रः</h3>
<p>दे॒वेभ्य॑ ए॒वैन॒मा वे॑दय॒ति । अन्वे॑नन् दे॒वा बु॑ध्यन्ते ॥ [28]</p>
<h4 id="टक-185">टीका</h4>
<p>देवेभ्य इत्यादि । एवमनेन प्रार्थिता सा देवेम्य एवमावेदयत्येव । आवेदनानन्तरं च एनं देवा बुद्ध्यन्ते सुकर्माणं निश्चिन्वन्ति ।।</p>
<p>इति सप्तमे प्रथमे षष्ठोनुवाकः ॥</p>
<h2 id="अनवक-७-तदङगसहसरतमदनम">अनुवाकः ७ तदङ्गसहस्रतमीदानम्</h2>
<h3 id="सयकतमनतर-52">संयुक्तमन्त्रः</h3>
<p>स॒ह॒स्र॒त॒म्या॑ वै यज॑मानस्सुव॒र्गँल्लो॒कमे॑ति॒ सैनꣳ॑ सुव॒र्गँल्लो॒कङ्ग॑मयति॒ सा मा॑ सुव॒र्गँल्लो॒कङ्ग॑म॒येत्या॑ह सुव॒र्गमे॒वैनँ॑ल्लो॒कङ्ग॑मयति॒ सा मा॒ ज्योति॑ष्मन्तँल्लो॒कङ्ग॑म॒येत्या॑ह॒ ज्योति॑ष्मन्तमे॒वैनँ॑ल्लो॒कङ्ग॑मय॒ति सा मा॒ सर्वा॒न्पुण्या᳚ल्लोँ॒कान्ग॑म॒येत्या॑ह॒ सर्वा॑ने॒वैन॒म्पुण्या᳚ल्लोँ॒कान्ग॑मयति॒ सा [29]<br>
मा॒ प्र॒ति॒ष्ठाङ्ग॑मय प्र॒जया॑ प॒शुभि॑स्स॒ह पुन॒र्मा वि॑शताद्र॒यिरिति॑ प्र॒जयै॒वैन॑म्प॒शुभी॑ र॒य्याम्प्रति॑ ष्ठापयति प्र॒जावा᳚न्पशु॒मान्र॑यि॒मान्भ॑वति॒ य ए॒वँव्वेद॒</p>
<h3 id="मनतर-190">मन्त्रः</h3>
<p>स॒ह॒स्र॒त॒म्या॑ वै यज॑मानस् सुव॒र्गँल् लो॒कमे॑ति ,
सैनꣳ॑ सुव॒र्गँल् लो॒कङ् ग॑मयति ।</p>
<h4 id="टक-186">टीका</h4>
<p>1सहस्रतम्येत्यादि ।। सहस्रतम्या यजमानस्स्वर्गं गच्छति सा चैनं स्वर्गं गमयति यद्येतैर्मन्त्रैस्स्तुता ।</p>
<h3 id="मनतर-191">मन्त्रः</h3>
<p>सा मा॑ सुव॒र्गँल् लो॒कङ् ग॑म॒येत्या॑ह , सुव॒र्गमे॒वैनँ॑ल् लो॒कङ् ग॑मयति ।</p>
<h4 id="टक-187">टीका</h4>
<p>तस्मात् &lsquo;सा मा सुवर्गम्&rsquo; इत्यादिभिरुदीचीं नीयमानामनुमन्त्रयते सा त्वं गच्छन्ती मां सुवर्गं लोकं गमयेति, सुवर्गं गमयेत्येव ।</p>
<h3 id="मनतर-192">मन्त्रः</h3>
<p>सा मा॒ सर्वा॒न् पुण्या᳚ल्लोँ॒कान् ग॑मयेत्या॑ह॒ , सर्वा॑ने॒वैन॒म् पुण्या᳚ल् लोँ॒कान् ग॑मयति ।</p>
<h4 id="टक-188">टीका</h4>
<p>एक एव मन्त्रोऽवयुत्यैव ब्राह्मणेन व्याख्यायते । गता मन्त्राः, ब्राह्मणानि च । ज्योतिष्मान् लोकः आदित्यः ।
पुण्या लोका इन्द्रादीनां लोकाः ब्रह्मलोकपर्यन्ताः ।</p>
<h3 id="मनतर-193">मन्त्रः</h3>
<p>सा मा॒ प्र॒ति॒ष्ठाङ् ग॑मय ।[29]</p>
<h4 id="टक-189">टीका</h4>
<p>प्रतिष्ठा प्रजादिभिस्सहास्मिन् लोके धनविषयमैश्वर्यम् ।</p>
<h3 id="मनतर-194">मन्त्रः</h3>
<p>प्र॒जया॑ प॒शुभि॑स्स॒ह पुन॒र्मा वि॑शताद्र॒यिरिति॑ ,
प्र॒जयै॒वैन॑म् प॒शुभी॑ र॒य्याम् प्रति॑ ष्ठापयति ।</p>
<p>प्र॒जावा᳚न् पशु॒मान् र॑यि॒मान् भ॑वति,
य ए॒वँव् वेद॑ ।</p>
<h4 id="टक-190">टीका</h4>
<p>प्रजावानित्यादि । विदुषस्सिद्धिः ।।</p>
<h3 id="सयकतमनतर-53">संयुक्तमन्त्रः</h3>
<p>ताम॒ग्नीधे॑ वा ब्र॒ह्मणे॑ वा॒ होत्रे॑ वोद्गा॒त्रे वा᳚ध्व॒र्यवे॑ वा दद्याथ्स॒हस्र॑मस्य॒ सा द॒त्ता भ॑वति स॒हस्र॑मस्य॒ प्रति॑गृहीतम्भवति॒ यस्तामवि॑द्वान् [30]<br>
प्र॒ति॒गृ॒ह्णाति॒ ताम्प्रति॑ गृह्णीया॒देका॑सि॒ न स॒हस्र॒मेका᳚न्त्वा भू॒ताम्प्रति॑ गृह्णामि॒ न स॒हस्र॒मेका॑ मा भू॒ता वि॑श॒ मा स॒हस्र᳚मिति ।</p>
<h3 id="मनतर-195">मन्त्रः</h3>
<p>ताम॒ग्नीधे॑ वा , ब्र॒ह्मणे॑ वा ,
होत्रे॑ वोद्गा॒त्रे वा᳚ध्व॒र्यवे॑ वा दद्यात् ।</p>
<h4 id="टक-191">टीका</h4>
<p>2तामित्यादि ।। गतम् ।</p>
<h4 id="मनतर-196">मन्त्रः</h4>
<p>स॒हस्र॑मस्य॒ सा द॒त्ता भ॑वति ।
स॒हस्र॑मस्य॒ प्रति॑गृहीतम्भवति॒ ,
यस्तामवि॑द्वान् प्र॒ति॒गृ॒ह्णाति॑ ।[30]</p>
<h4 id="टक-192">टीका</h4>
<p>सहस्रमस्येत्यादि । यस्तामविद्वानिति विशेषं वक्ष्यामीति पुनर्वचनम् । अविदुषा प्रतिगृह्णता सहस्रं प्रतिगृहीतं भवति तस्मादेवं विदित्वा तां प्रतिगृह्णीयात् - &lsquo;एकाऽसि&rsquo; इत्यादिना मन्त्रेण &lsquo;सुशेवामाविश&rsquo; इत्यन्तेन ।</p>
<h3 id="मनतर-197">मन्त्रः</h3>
<p>ताम् प्रति॑ गृह्णीयात् -
&ldquo;एका॑सि॒ न स॒हस्र᳚म् &ldquo;। एका᳚न्त्वा भू॒ताम्प्रति॑ गृह्णामि॒ , न स॒हस्र᳚म् ।
एका॑  मा भू॒ताऽऽवि॑श॒ , मा स॒हस्र᳚म्&rdquo; इति॑ ।</p>
<h4 id="टक-193">टीका</h4>
<p>एका त्वमसि न सहस्रं । तस्मादेकामेव भूतां त्वां प्रतिगृह्णामि, न सहस्रभूतां, तस्मा- त्त्वमप्येकैव भूता मामाविश, मा सहस्रभूता ।।</p>
<h3 id="सयकतमनतर-54">संयुक्तमन्त्रः</h3>
<p>एका॑मे॒वैना᳚म्भू॒ताम्प्रति॑ गृह्णाति॒ न स॒हस्रँ॒य्य ए॒वँव्वेद॑ स्यो॒नासि॑ सु॒षदा॑ सु॒शेवा᳚ स्यो॒ना मा वि॑श सु॒षदा॒ मा वि॑श सु॒शेवा॒ मा वि॑श [31]<br>
इत्या॑ह स्यो॒नैवैनꣳ॑ सु॒षदा॑ सु॒शेवा॑ भू॒ता वि॑शति॒ नैनꣳ॑ हिनस्ति</p>
<h3 id="मनतर-198">मन्त्रः</h3>
<p>एका॑मे॒वैना᳚म्भू॒ताम्प्रति॑ गृह्णाति ,
न स॒हस्रँ॒य् य ए॒वँव्वेद॑ ।</p>
<h4 id="टक-194">टीका</h4>
<p>3एकामेवेत्यादि ।। विदुषो ब्राह्मणम् ।</p>
<h3 id="मनतर-199">मन्त्रः</h3>
<p>&ldquo;स्यो॒नासि॑ सु॒षदा॑ सु॒शेवा᳚ ।</p>
<p>स्यो॒ना मा वि॑श, सु॒षदा॒ मा वि॑श , सु॒शेवा॒ मा वि॑श&rdquo; +इत्या॑ह।[31]</p>
<h4 id="टक-195">टीका</h4>
<p>स्योना सुखहेतुरस्माकं सुपरिचारा वा त्वमसि । सुषदा सुखेन सादनीया दोहनादाविति । खलि कृदुत्तरपदप्रकृतिस्वरत्वम् । सुशेवा सुफला बहुदुग्धत्वात् । &lsquo;आद्युदात्तश्छन्दसि&rsquo; इत्युत्तरपदाद्युदात्तत्वम् । सा त्वं तादृशी स्योना अविगुणा सती मामाविश यथा मे न कदाचिदपि हिंसा स्यात् तथा मामाविशेति ।</p>
<h3 id="मनतर-200">मन्त्रः</h3>
<p>स्यो॒नैवैनꣳ॑ सु॒षदा॑ सु॒शेवा॑ भू॒ताऽऽवि॑शति ,
नैनꣳ॑ हिनस्ति ।</p>
<h4 id="टक-196">टीका</h4>
<p>स्योनैवेत्यादि । ब्राह्मणम् । गतम् ।।</p>
<h3 id="सयकतमनतर-55">संयुक्तमन्त्रः</h3>
<p>ब्रह्मवा॒दिनो॑ वदन्ति स॒हस्र॑ꣳ सहस्रत॒म्यन्वे॒ती ३ स॑हस्रत॒मीꣳ स॒हस्रा ३ मिति॑ ।</p>
<h3 id="मनतर-201">मन्त्रः</h3>
<p>ब्रह्मवा॒दिनो॑ वदन्ति -
&ldquo;स॒हस्र॑ꣳ सहस्रत॒म्य् अन्वे॒ती३, +++(उत)+++ स॑हस्रत॒मीꣳ स॒हस्रा३म्?&rdquo; इति॑ ।</p>
<h4 id="टक-197">टीका</h4>
<p>4ब्रह्मवादिन इत्यादि ।। किं सहस्रं सहस्रतम्यन्वेति अनुगच्छति? उत सहस्रं सहस्रतमीमन्वेति । उभयत्र &lsquo;विचार्यमाणानाम्&rsquo; इति प्लुतः । एवं ब्रह्मवादिनो विचारं वदन्ति ।।</p>
<h3 id="सयकतमनतर-56">संयुक्तमन्त्रः</h3>
<p>यत्प्राची॑मुथ्सृ॒जेथ्स॒हस्रꣳ॑ सहस्रत॒म्यन्वि॑या॒त्तथ्स॒हस्र॑मप्रज्ञा॒त्रꣳ सु॑व॒र्गँल्लो॒कन्न प्र जा॑नीयात्प्र॒तीची॒मुथ्सृ॑जति॒ ताꣳ स॒हस्र॒मनु॑ प॒र्याव॑र्तते॒ सा प्र॑जान॒ती सु॑व॒र्गँल्लो॒कमे॑ति॒ यज॑मानम॒भ्युथ्सृ॑जति ख्षि॒प्रे स॒हस्र॒म्प्र जा॑यत उत्त॒मा नी॒यते᳚ प्रथ॒मा दे॒वान्ग॑च्छति ॥ [32]</p>
<h3 id="मनतर-202">मन्त्रः</h3>
<p>यत्प्राची॑मुथ्सृ॒जेत् ,
स॒हस्रꣳ॑ सहस्रत॒म्य् अन्वि॑यात् ।</p>
<h4 id="टक-198">टीका</h4>
<p>5इदानीं पक्षद्वयस्योत्थापनं फलभेदं चाह - यत्प्राचीमित्यादि ।। यत् यद्यर्थे । यद्येनां प्राचीमुत्सृजेत् सहस्रतमी सहस्रमन्वियात् अनुगच्छेत् अग्रे सहस्रं गच्छेत् तत्सहस्रतम्यनुगच्छेत् ।</p>
<h3 id="मनतर-203">मन्त्रः</h3>
<p>स॒हस्र॑मप्रज्ञा॒त्रꣳ सु॑व॒र्गँल्लो॒कन्न प्र जा॑नीयात् ।</p>
<h4 id="टक-199">टीका</h4>
<p>ततश्च तत्सहस्रमप्रज्ञात्रं प्रज्ञानरहितं स्वर्गं न प्रजानीयात् ततश्च स्वर्गं न गच्छेत् यजमानः, प्रकृष्टज्ञानं प्रज्ञात्रम् । औणादिकस्त्रप्रत्ययः, बहुव्रीहौ &lsquo;नङ्सुभ्याम्&rsquo; इत्युत्तरपदान्तोदात्तत्वम् ।</p>
<h3 id="मनतर-204">मन्त्रः</h3>
<p>प्र॒तीची॒मुथ्सृ॑जति ।</p>
<h4 id="टक-200">टीका</h4>
<p>तस्मात्प्रतीचीमुत्सृजतीति विधिः । &lsquo;चौ&rsquo; इति पूर्वपदस्य दीर्घत्वम्, अन्तोदात्तत्वं च ।</p>
<h3 id="मनतर-205">मन्त्रः</h3>
<p>ताꣳ स॒हस्र॒मनु॑ प॒र्याव॑र्तते ।</p>
<h4 id="टक-201">टीका</h4>
<p>तां सहस्रतमीमग्रे गच्छन्तीं सहस्रमनु पर्यावर्तते अनु गच्छति । &lsquo;गतिर्गतौ&rsquo; इति पूर्ववन्निघातस्समासश्च । अनुः कर्मप्रवचनीय उदात्त एव ।</p>
<h3 id="मनतर-206">मन्त्रः</h3>
<p>सा प्र॑जान॒ती सु॑व॒र्गँल्लो॒कमे॑ति ।</p>
<h4 id="टक-202">टीका</h4>
<p>सा च प्रजानती सुवर्गं गच्छति । &lsquo;शतुरनुमः&rsquo; इति नद्या उदात्तत्वम् ।</p>
<h3 id="मनतर-207">मन्त्रः</h3>
<p>यज॑मानम॒भ्युथ्सृ॑जति ,
ख्षि॒प्रे स॒हस्र॒म् प्र जा॑यते ।</p>
<h4 id="टक-203">टीका</h4>
<p>तत्र चैवं वक्तव्यमित्याहयजमानमभि यजमानं लक्षीकृत्य तामुत्सृजति, ततश्च क्षिप्रे काले सहस्रं बहु प्रजायते यजमानः ।</p>
<h3 id="मनतर-208">मन्त्रः</h3>
<p>उ॒त्त॒मा नी॒यते᳚ ,
प्रथ॒मा दे॒वान् ग॑च्छति ॥ [32]</p>
<h4 id="टक-204">टीका</h4>
<p>उत्तमा नीयते पश्चात्सर्वास्ता नीयन्ते । प्रथमा देवान् गच्छति प्रथममेव यजमानमपि गृहीत्वा देवसकाशं गच्छति । उत्तमशब्दः उञ्छादित्वादन्तोदात्तः ।।</p>
<p>इति सप्तमे प्रथमे सप्तमोनुवाकः ॥</p>
<h2 id="अनवक-८-चतरतरसय-आतरयसय-वध">अनुवाकः ८ चतूरात्रस्य आत्रेयस्य विधिः</h2>
<h3 id="सयकतमनतर-57">संयुक्तमन्त्रः</h3>
<p>अत्रि॑रददा॒दौर्वा॑य प्र॒जाम्पु॒त्रका॑माय॒ स रि॑रिचा॒नो॑ऽमन्यत॒ निर्वी᳚र्यश्शिथि॒लो या॒तया॑मा ।</p>
<h3 id="मनतर-209">मन्त्रः</h3>
<p>अत्रि॑र् अददा॒द् और्वा॑य प्र॒जाम् पु॒त्रका॑माय ।</p>
<h4 id="टक-205">टीका</h4>
<p>1अथ चत्वारश्चतूरात्रा भवन्ति आत्रेयजामदग्न्यवसिष्ठसंसर्प विश्वामित्रसंजयाख्याः । तत्रात्रेयाश्च षष्ठोमाचतुरा[ &hellip;याश्चतुर्वीरषोडशिमच्चतु- र्था]दिनामानः चत्वारश्चतूरात्राः । जामदग्न्यादीनां त्रयाणां चैक इति । तत्रात्रेयचतूरात्रेषु चतुर्षु प्रथमम् चतुर्वीराख्यं चतूरात्रं विधातुमाह - अत्रिरददादित्यादि ।। ऊर्वपुत्रः और्वः । &lsquo;अनृष्यानन्तर्ये&rsquo; इति विदादित्वादञ् । तस्मै और्वाय पुत्रकामायात्मीयां प्रजामपत्यत्वेनाददात् । पुत्रं कामयत इति &lsquo;शीलिकामि&rsquo; इत्यादिना णः, पूर्वपदप्रकृतिस्वरत्वं च ।</p>
<h3 id="मनतर-210">मन्त्रः</h3>
<p>स रि॑रिचा॒नो॑ऽमन्यत ,
&ldquo;निर्वी᳚र्यश् शिथि॒लो या॒तया॑मा&rdquo; ।</p>
<h4 id="टक-206">टीका</h4>
<p>अथ स रिरिचानः रिच्यमानः प्रजारहितः इत्थममन्यत - निर्वीर्यः प्रजोत्पादनसामर्थ्यरहितोस्मि, शिथिलः कार्याक्षमः यातयामा गतसारश्चास्मि ।।</p>
<h3 id="सयकतमनतर-58">संयुक्तमन्त्रः</h3>
<p>स ए॒तञ्च॑तूरा॒त्रम॑पश्य॒त्तमाह॑र॒त्तेना॑यजत॒ ततो॒ वै तस्य॑ च॒त्वारो॑ वी॒रा आऽजा॑यन्त॒ सुहो॑ता॒ सू᳚द्गाता॒ स्व॑ध्वर्यु॒स्सुस॑भेयो॒ य ए॒वँव्वि॒द्वाꣳश्च॑तूरा॒त्रेण॒ यज॑त॒ आस्य॑ च॒त्वारो॑ वी॒रा जा॑यन्ते॒ सुहो॑ता॒ सू᳚द्गाता॒ स्व॑ध्वर्यु॒स्सुस॑भेयो॒</p>
<h3 id="मनतर-211">मन्त्रः</h3>
<p>स ए॒तञ् च॑तूरा॒त्रम् अ॑पश्यत् ।</p>
<h4 id="टक-207">टीका</h4>
<p>2स एतं चतूरात्रमित्यादि ।। गतम् ।</p>
<h3 id="मनतर-212">मन्त्रः</h3>
<p>तमाह॑र॒त् । तेना॑यजत ।</p>
<h4 id="टक-208">टीका</h4>
<p>आहरत् आहरत । तेनायजत तेन कर्मणा देवानपूजयत् ।</p>
<h3 id="मनतर-213">मन्त्रः</h3>
<p>ततो॒ वै तस्य॑ च॒त्वारो॑ वी॒रा आऽजा॑यन्त॒ ,</p>
<h4 id="टक-209">टीका</h4>
<p>ततस्तस्यात्रेः चत्वारो वीरा आजायन्त, आङाभिमुख्ये मर्यादायां वा ।</p>
<h3 id="मनतर-214">मन्त्रः</h3>
<p>सुहो॑ता॒ सू᳚द्गाता॒ स्व॑ध्वर्यु॒स् सुस॑भेयः ।</p>
<h4 id="टक-210">टीका</h4>
<p>सुहोता सूद्गाता स्वध्वर्युः सुसभेयः । शोभनत्वं च होत्रादीनां आत्मीयसमस्तवेदव्याख्यानकुशलत्वम् । सभायां साधुस्सभेयः, &lsquo;छन्दसि&rsquo; इति डः । सर्वयज्ञप्रयोगवित् सुसभेयस्सदस्य इत्येते । सर्वत्राव्ययपूर्वपदप्रकृतिस्वरत्वम् । द्वितीये &lsquo;स्वरितो वा नुदात्ते पदादौ&rsquo; इत्येकादेशस्स्वर्यते, तृतीये &lsquo;उदात्तस्वरितयोर्यणः&rsquo; इत्यादिना ।</p>
<h3 id="मनतर-215">मन्त्रः</h3>
<p>य ए॒वँव् वि॒द्वाꣳश्च॑तूरा॒त्रेण॒ यज॑त॒ ,
आस्य॑ च॒त्वारो॑ वी॒रा जा॑यन्ते॒ , सुहो॑ता॒ सू᳚द्गाता॒ स्व॑ध्वर्यु॒स् सुस॑भेयः ।</p>
<h4 id="टक-211">टीका</h4>
<p>य एवमित्वादि । गतम् ।।</p>
<h3 id="सयकतमनतर-59">संयु्क्तमन्त्रः</h3>
<p>ये च॑तुर्वि॒ꣳ॒शाᳶ पव॑माना ब्रह्मवर्च॒सन्तत् [33]<br>
य उ॒द्यन्त॒स्स्तोमा॒श्श्रीस्सा</p>
<h3 id="मनतर-216">मन्त्रः</h3>
<p>ये च॑तुर्वि॒ꣳ॒शाᳶ पव॑माना ब्रह्मवर्च॒सन् तत् । [33]</p>
<h4 id="टक-212">टीका</h4>
<p>3ये चतुर्विंशा इत्यादि ।। चतुर्विंशस्तोत्रियास्त्रयोपि पवमानाबहिष्पवमानादयो भवन्ति ब्रह्मवर्चसं तत् गायत्रसामान्यात् । चतुर्विंशस्य &lsquo;चतुर्विंशत्यक्षरा गायत्री&rsquo; इति कृत्वा, तद्धेतुत्वात्ताच्छब्द्यम् ।</p>
<h3 id="मनतर-217">मन्त्रः</h3>
<p>य उ॒द्यन्त॒स् स्तोमा॒श् श्रीस् सा ।</p>
<h4 id="टक-213">टीका</h4>
<p>य उद्यन्तस्स्तोमा भवन्ति उत्तरोत्तरमहीयांसः यथा - त्रिवृत्प्रथममहः, पञ्चदशो द्वितीयः, सप्तदशस्तृतीयः, एकविंशश्चतुर्थ इति सा स्वयं श्रीः । पूर्ववत्ताच्छब्द्यम् । त्रिवृत्प्रथमस्याह्नः प्रातस्सवनम्, पञ्चदशं माध्यन्दिनं सवनम्, सप्तदशं तृतीयं सवनम्, अथ द्वितीयस्याह्नः पञ्चदशं प्रातस्सवनं, सप्तदशं माध्यन्दिनं सवनम् । एकविंशं तृतीयसवनम् । अथ तृतीयस्याह्नस्सप्तदशं प्रातस्सवनम्, एकविंशं माध्यन्दिनं सवनं, त्रिणवं तृतीयसवनम् । चतुर्थस्याह्नः एकविंशं प्रातस्सवनम्, त्रिणव माध्यन्दिनं&rsquo; सवनम्, त्रयस्त्रिंशं तृतीयसवनम्, एवमुद्यन्तस्स्तोमाः श्रीरिति ।।</p>
<h3 id="सयकतमनतर-60">संयुक्तमन्त्रः</h3>
<p>अत्रिꣵ॑ श्र॒द्धादे॑वँ॒य्यज॑मानञ्च॒त्वारि॑ वी॒र्या॑णि॒ नोपा॑नम॒न्तेज॑ इन्द्रि॒यम्ब्र॑ह्मवर्च॒सम॒न्नाद्य॒ꣳ॒ स ए॒ताꣳश्च॒तुर॒श्चतु॑ष्टोमा॒न्थ्सोमा॑नपश्य॒त्तानाह॑र॒त्तैर॑यजत॒ तेज॑ ए॒व प्र॑थ॒मेनावा॑रुन्द्धेन्द्रि॒यन्द्वि॒तीये॑न ब्रह्मवर्च॒सन्तृ॒तीये॑ना॒न्नाद्य॑ञ्चतु॒र्थेन॒</p>
<h3 id="मनतर-218">मन्त्रः</h3>
<p>अत्रिꣵ॑ श्र॒द्धा - दे॑वँ॒य् यज॑मानञ् च॒त्वारि॑ वी॒र्या॑णि॒ नोपा॑नमन् -
तेज॑ इन्द्रि॒यम् ब्र॑ह्मवर्च॒सम् अ॒न्नाद्य᳚म् ।</p>
<h4 id="टक-214">टीका</h4>
<p>4अत्रिमित्यादि ।। श्रद्धादेवं श्रद्धाप्रधानं वीर्याणि वीर्यहेतुभूतानि तेजः प्रभृतीनि नोपानमन् नोपागच्छत् ।</p>
<h3 id="मनतर-219">मन्त्रः</h3>
<p>स ए॒ताꣳश्च॒तुर॒श् चतु॑ष्टोमा॒न्थ्सोमा॑न् अपश्यत् ।
तानाह॑रत् । तैर॑यजत ।</p>
<h4 id="टक-215">टीका</h4>
<p>सोत्रिः एतान् चतुरश्चतुष्टोमान् त्रिवृदादिस्तोमकान् स्तोमान् चतूरात्रानपश्यत्, तानाहरत् तैश्चायजत ।</p>
<h3 id="मनतर-220">मन्त्रः</h3>
<p>तेज॑ ए॒व प्र॑थ॒मेनावा॑रुन्द्ध, इ॒न्द्रि॒यन् द्वि॒तीये॑न , ब्रह्मवर्च॒सन् तृ॒तीये॑न अ॒न्नाद्य॑ञ् चतु॒र्थेन॑ ।</p>
<h4 id="टक-216">टीका</h4>
<p>तत्र प्रथमेन चतूरात्रेण तेजोवरुन्धे, इन्द्रियादीनि च द्वितीयादिभिश्चतूरात्रैः ।।</p>
<h3 id="सयकतमनतर-61">संयुक्तमन्त्रः</h3>
<p>य ए॒वँव्वि॒द्वाꣳश्च॒तुर॒श्चतु॑ष्टोमा॒न्थ्सोमा॑ना॒हर॑ति॒ तैर्यज॑ते॒ तेज॑ ए॒व प्र॑थ॒मेनाव॑ रुन्द्ध इन्द्रि॒यन्द्वि॒तीये॑न ब्रह्मवर्च॒सन्तृ॒तीये॑ना॒न्नाद्य॑ञ्चतु॒र्थेन॒ यामे॒वात्रि॒र्‌ऋद्धि॒मार्ध्नो॒त्तामे॒व यज॑मान ऋध्नोति ॥ [34]</p>
<h3 id="मनतर-221">मन्त्रः</h3>
<p>य ए॒वँव् वि॒द्वाꣳश्च॒तुर॒श् चतु॑ष्टोमा॒न्थ् सोमा॑न् आ॒हर॑ति॒ ,
तैर्यज॑ते॒ ,<br>
तेज॑ ए॒व प्र॑थ॒मेनाव॑ रुन्द्ध , इन्द्रि॒यन् द्वि॒तीये॑न , ब्रह्मवर्च॒सन् तृ॒तीये॑ना॒न्नाद्य॑ञ् चतु॒र्थेन॑ ।</p>
<p>यामे॒वात्रि॒र् ‌ऋद्धि॒म् आर्ध्नो॒त् तामे॒व यज॑मान ऋध्नोति ॥ [34]</p>
<h4 id="टक-217">टीका</h4>
<p>5य एवं विद्वानित्यादि ।।
ननु &lsquo;यामेवात्रिर् ऋद्धिमार्ध्रोत्&rsquo; इति किमुच्यते, &lsquo;तेज एव प्रथमेन&rsquo; इत्यादिना गतार्थत्वात् । नैवम्, न तेजः प्रभृत्युपसंग्रहार्थमिदं भवति, अपि तु यामन्यामप्यत्रिः ऋद्धिमार्ध्नोत्, तामपीति प्रतिपादयितुम् । तेन &lsquo;तस्य चत्वारो वीरा आऽजायन्त&rsquo; इत्येतदपि संगृहीतं भवति । ऋद्धिमार्ध्नोदिति गोपोषं पुष्णातीतिवद्द्रष्टव्यम् ।।</p>
<p>इति सप्तमे प्रथमे अष्टमोनुवाकः ॥</p>
<h2 id="अनवक-९-चतरतरसय-जमदगनयसय-वध">अनुवाकः ९ चतूरात्रस्य जामदग्न्यस्य विधिः</h2>
<h3 id="सयकतमनतर-62">संयुक्तमन्त्रः</h3>
<p>ज॒मद॑ग्नि॒ᳶ पुष्टि॑कामश्चतूरा॒त्रेणा॑यजत॒ स ए॒तान्पोषाꣳ॑ अपुष्य॒त्तस्मा᳚त्पलि॒तौ जाम॑दग्नियौ॒ न सञ्जा॑नाते ए॒ताने॒व पोषा᳚न्पुष्यति॒ य ए॒वँव्वि॒द्वाꣳश्च॑तूरा॒त्रेण॒ यज॑ते</p>
<h3 id="मनतर-222">मन्त्रः</h3>
<p>ज॒मद॑ग्नि॒ᳶ पुष्टि॑कामश् चतूरा॒त्रेणा॑यजत ।</p>
<h4 id="टक-218">टीका</h4>
<p>1अथ जामदग्न्यं चतूरात्रं विधातुमाह - इतरौ तु वसिष्ठसंसर्पविश्वामित्रसंजयाख्यौ चतूरात्रौ शाखान्तरे द्रष्टव्यौ । जमदग्निरित्यादि । पुष्टिकामः अन्नपशुपुत्रादिवृद्धिकामश्चतूरात्रेणायजत । चतुर्णामह्नां समाहारश्चतूरात्रः । &lsquo;अहस्सर्वैकदेश&rsquo; इत्यादिनाऽच्समासान्तः ।</p>
<h3 id="मनतर-223">मन्त्रः</h3>
<p>स ए॒तान्पोषाꣳ॑ अपुष्यत् ।</p>
<h4 id="टक-219">टीका</h4>
<p>तत एतान्पोषानपुष्यत् । सामान्यपुष्टेर्विशेषपुष्टिः कर्मेत्युक्तम् ।</p>
<h3 id="मनतर-224">मन्त्रः</h3>
<p>तस्मा᳚त् पलि॒तौ जाम॑दग्नियौ॒ न सञ्जा॑नाते ।</p>
<h4 id="टक-220">टीका</h4>
<p>तस्मादित्यादि । अवधारणमत्र द्रष्टव्यम् । पलितावेव केवलमिति महापुष्टिरहितौ वृधैव पलितावस्थां प्राप्तौ दरिद्रौ जामदग्न्यौ । पितापुत्रौ न संजानाते अद्यत्वेऽपि न जायेते; समासादिताशेषपुष्टेः जमदग्नेरन्वये जातत्वात्, सर्वेषां सुपुष्टत्वात् । जनेर्व्यत्ययेन श्ना । यद्वा - जानातेरेव कर्मणि लट्, व्यत्ययेन श्ना । तादृशौ न ज्ञायेते, न स्त एवेति यावत् । यद्वा - &lsquo;संप्रतिभ्यां&rsquo; इत्यात्मनेपदम् । वृधा पलितात्मानौ जामदग्न्यौ न संजानाते न प्रतिजानीते । अस्त्वेकः पुष्टिरहितः तथाऽपि आनन्तर्येण द्वौ दरिद्रौ न स्त इति ख्यापनार्थं द्वयोरुपादानम् । जमदग्निशब्दो गर्गादिः ।</p>
<h3 id="मनतर-225">मन्त्रः</h3>
<p>ए॒ताने॒व पोषा᳚न् पुष्यति॒ ,
य ए॒वँव् वि॒द्वाꣳश्च॑तूरा॒त्रेण॒ यज॑ते ।</p>
<h4 id="टक-221">टीका</h4>
<p>एतानेवेत्यादि । विदुषः ।।</p>
<h3 id="सयकतमनतर-63">संयुक्तमन्त्रः</h3>
<p>पुरोडा॒शिन्य॑ उप॒सदो॑ भवन्ति प॒शवो॒ वै पु॑रो॒डाश॑ᳶ प॒शूने॒वाव॑ रु॒न्द्धेऽन्नँ॒व्वै पु॑रो॒डाशोऽन्न॑मे॒वाव॑ रुन्द्धेऽन्ना॒दᳶ प॑शु॒मान्भ॑वति॒ य ए॒वँव्वि॒द्वाꣳश्च॑तूरा॒त्रेण॒ यज॑ते ॥ [35]</p>
<h3 id="मनतर-226">मन्त्रः</h3>
<p>पुरोडा॒शिन्य॑ उप॒सदो॑ भवन्ति ।</p>
<h4 id="टक-222">टीका</h4>
<p>2पुरोडाशिन्य इत्यादि ।। अत्रोक्तमाचार्येण - &lsquo;आग्नेय एककपालः आश्विनो द्विकपालः वैष्णवस्त्रिकपालः सौम्यश्चतुष्कपालः सावित्रः पञ्चकपालो धात्रष्षट्कपालः मारुतस्सप्तकपालः बार्हस्पत्योष्टाकपालः मैत्रो नवकपालो वारुणो दशकपाल ऐन्द्वाग्न एकादशकपालो वैश्वदेवो द्वादशकपालो दर्विहोमा भवन्ति&rsquo; इति । एवमौत्तर्ययुक्ता द्वादशोपसदो भवन्तीति ।</p>
<h3 id="मनतर-227">मन्त्रः</h3>
<p>प॒शवो॒ वै पु॑रोडाशः॑ । प॒शूने॒वाव॑ रुन्धे ।
अन्नँ॒व्वै पु॑रो॒डाशः । अन्न॑मे॒वाव॑ रुन्धे ।<br>
अ॒न्ना॒दᳶ प॑शु॒मान् भ॑वति , य ए॒वँव् वि॒द्वाꣳश्च॑तूरा॒त्रेण॒ यज॑ते ॥ [35]</p>
<h4 id="टक-223">टीका</h4>
<p>पशवो वा इत्यादि । गतम् ।।   +++(सम्पादकटिप्पणिः - व्याख्यानम् अन्यत्र मृग्यम्।)+++ ।</p>
<p>इति सप्तमे प्रथमे नवमोनुवाकः ॥</p>
<h2 id="अनवक-१०-पञचरतरवध">अनुवाकः १० पञ्चरात्रविधिः</h2>
<h3 id="सयकतमनतर-64">संयुक्तमन्त्रः</h3>
<p>सँ॒व्व॒थ्स॒रो वा इ॒दमेक॑ आसी॒थ्सो॑ऽकामयत॒र्तून्थ्सृ॑जे॒येति॒ स ए॒तम्प॑ञ्चरा॒त्रम॑पश्य॒त्तमाह॑र॒त्तेना॑यजत॒ ततो॒ वै स ऋ॒तून॑सृजत॒ य ए॒वँव्वि॒द्वान्प॑ञ्चरा॒त्रेण॒ यज॑ते॒ प्रैव जा॑यते॒</p>
<h3 id="मनतर-228">मन्त्रः</h3>
<p>सँ॒व्व॒थ्स॒रो वा इ॒दमेक॑ आसीत् ।</p>
<h4 id="टक-224">टीका</h4>
<p>1अथ पञ्च पञ्चरात्रा भवन्ति - संवत्सराख्यः प्रथमः&rsquo; अभ्यासंग्यो द्वितीयः, उपशारद स्तृतीयः, अन्तर्महाव्रतश्चतुर्थः, पुरुषमेधः पञ्चमः । तत्र प्रथमो विधीयते - संवत्सरो वा इत्यादि ।। इतरे त्वभ्यासंग्यादयः पञ्चरात्राश्शाखान्तरे द्रष्टव्याः । यदिदं दृश्यमानं ऋतुमासनक्षत्रादि, एतदात्माऽयं संवत्सरः पूर्वमेकरूपः ऋत्वादिविभागरहितः आसीत् ।</p>
<h3 id="मनतर-229">मन्त्रः</h3>
<p>सो॑ऽकामयत ऋ॒तून्थ् सृ॑जेयेति॑ ।सो॑ऽकामयत॒र्तून्थ्सृ॑जे॒ये</p>
<h4 id="टक-225">टीका</h4>
<p>सोकमायत ऋत्वादीन् सृजेयेति । यद्वा - ऋतूंस्तावत्सृजेय ततश्च स्वयमेव मासादयो भविष्यन्तीति ।</p>
<h3 id="मनतर-230">मन्त्रः</h3>
<p>स ए॒तम् प॑ञ्चरा॒त्रम॑पश्यत् । तमाह॑रत् । तेना॑यजत । ततो॒ वै स ऋ॒तून॑सृजत ।</p>
<h4 id="टक-226">टीका</h4>
<p>स एतमित्यादि । गतम् ।</p>
<h3 id="मनतर-231">मन्त्रः</h3>
<p>य ए॒वँव्वि॒द्वान्प॑ञ्चरा॒त्रेण॒ यज॑ते, प्रैव जा॑यते ।</p>
<h4 id="टक-227">टीका</h4>
<p>एवं विद्वान् प्रजायते प्रजावान्भवतीति ।।</p>
<h3 id="सयकतमनतर-65">संयुक्तमन्त्रः</h3>
<p>त ऋ॒तव॑स्सृ॒ष्टा न व्याव॑र्तन्त॒ त ए॒तम्प॑ञ्चरा॒त्रम॑पश्य॒न्तमाह॑र॒न्तेना॑यजन्त॒ ततो॒ वै ते व्याव॑र्तन्त [36]<br>
य ए॒वँव्वि॒द्वान्प॑ञ्चरा॒त्रेण॒ यज॑ते॒ वि पा॒प्मना॒ भ्रातृ॑व्ये॒णा व॑र्तते ।</p>
<h3 id="मनतर-232">मन्त्रः</h3>
<p>त ऋ॒तव॑स् सृ॒ष्टा न व्याव॑र्तन्त ।</p>
<h4 id="टक-228">टीका</h4>
<p>2त ऋतव इत्यादि ।। न व्यावर्तन्त विभक्तस्वभावभाजो नाभवन् एकरूपा एव सर्वेऽप्यृतवोभवन् । उक्तौ निघातसमासौ ।</p>
<h3 id="मनतर-233">मन्त्रः</h3>
<p>त ए॒तम् प॑ञ्चरा॒त्रम् अ॑पश्यन् ।
तमाह॑र॒न् । तेना॑यजन्त ।
ततो॒ वै ते व्याव॑र्तन्त [36]<br>
+++(सम्पादकटिप्पणिः - व्याख्यानम् अन्यत्र मृग्यम्।)+++ ।</p>
<h3 id="मनतर-234">मन्त्रः</h3>
<p>य ए॒वँव्वि॒द्वान् प॑ञ्चरा॒त्रेण॒ यज॑ते॒ ,
वि पा॒प्मना॒ भ्रातृ॑व्ये॒णा व॑र्तते ।</p>
<h4 id="टक-229">टीका</h4>
<p>एवं विद्वान् पाप्मना भ्रातृव्येण च व्यावर्तते तद्रहित एव भवति ।।</p>
<h3 id="सयकतमनतर-66">संयुक्तमन्त्रः</h3>
<p>सार्व॑सेनिश्शौचे॒यो॑ऽकामयत पशु॒मान्थ्स्या॒मिति॒ स ए॒तम्प॑ञ्चरा॒त्रमाह॑र॒त्तेना॑यजत॒ ततो॒ वै स स॒हस्र॑म्प॒शून्प्राप्नो॒द्य ए॒वँव्वि॒द्वान्प॑ञ्चरा॒त्रेण॒ यज॑ते॒ प्र स॒हस्र॑म्प॒शूना᳚प्नोति ।</p>
<h3 id="मनतर-235">मन्त्रः</h3>
<p>सार्व॑सेनिश् शौचे॒यो॑ऽकामयत  पशु॒मान्थ्स्या॒मिति॑ ।</p>
<h4 id="टक-230">टीका</h4>
<p>3सार्वसेनिरित्यादि ।। सर्वसेनः पिता तस्यापत्यं सार्वसेनिः । &lsquo;अत इञ्&rsquo; । शुचिर्माता तस्या अपत्यम्, &lsquo;इतश्चानिञः&rsquo; इति ढक् ।
पशुमान्स्यामित्यकामयत ।</p>
<h3 id="मनतर-236">मन्त्रः</h3>
<p>स ए॒तम् प॑ञ्चरा॒त्रमाह॑रत् ।
तेना॑यजत । ततो॒ वै स स॒हस्र॑म्प॒शून्प्राप्नो᳚त् ।<br>
य ए॒वँव्वि॒द्वान्प॑ञ्चरा॒त्रेण॒ यज॑ते॒ ,
प्र स॒हस्र॑म् प॒शूना᳚प्नोति ।</p>
<h4 id="टक-231">टीका</h4>
<p>गतमन्यत् ।। +++(सम्पादकटिप्पणिः - व्याख्यानम् अन्यत्र मृग्यम्।)+++ ।</p>
<h3 id="सयकतमनतर-67">संयुक्तमन्त्रः</h3>
<p>बब॒रᳶ प्रावा॑हणिरकामयत वा॒चᳶ प्र॑वदि॒ता स्या॒मिति॒ स ए॒तम्प॑ञ्चरा॒त्रमा [37]
अ॒ह॒र॒त्तेना॑यजत॒ ततो॒ वै स वा॒चᳶ प्र॑वदि॒ताभ॑व॒द्य ए॒वँव्वि॒द्वान्प॑ञ्चरा॒त्रेण॒ यज॑ते प्रवदि॒तैव वा॒चो भ॑व॒त्यथो॑ एनँव्वा॒चस्पति॒रित्या॑हुः ।</p>
<h3 id="मनतर-237">मन्त्रः</h3>
<p>ब॒ब॒रᳶ प्रावा॑हणिरकामयत -
&ldquo;वा॒चᳶ प्र॑वदि॒ता स्या॒मिति॑&rdquo;  ।</p>
<h4 id="टक-232">टीका</h4>
<p>4बबर इत्यादि ।। प्रावाहाणिः प्रवाहणस्यापत्यं बबरो नामाकामयत । वाचः कृत्स्नायाः श्रुतिस्मृतिरूपायाः प्रवदिता प्रवक्ता व्याख्याता स्यामिति ।</p>
<h3 id="मनतर-238">मन्त्रः</h3>
<p>स ए॒तम् प॑ञ्चरा॒त्रमाह॑रत् [37] ।
तेना॑यजत ।
ततो॒ वै स वा॒चᳶ प्र॑वदि॒ताभ॑वद् ।
य ए॒वँव् वि॒द्वान् प॑ञ्चरा॒त्रेण॒ यज॑ते ,
प्रवदि॒तैव वा॒चो भ॑वति ।</p>
<h3 id="मनतर-239">मन्त्रः</h3>
<p>अथो॑ एनँव् वा॒चस्पति॒रित्या॑हुः ।</p>
<h4 id="टक-233">टीका</h4>
<p>अथो इति । अपि चैनं वाचस्पतिरित्याहुः वाचः प्रभवितेत्याहुः वाचः प्रभुत्वेन लोके ख्यातिं गच्छति । उक्तौ स्वरसमासौ ।।</p>
<h3 id="सयकतमनतर-68">संयुक्तमन्त्रः</h3>
<p>अना᳚प्तश्चतूरा॒त्रोऽति॑रिक्तष्षड्रा॒त्रोऽथ॒ वा ए॒ष स॑म्प्र॒ति य॒ज्ञो यत्प॑ञ्चरा॒त्रो य ए॒वँव्वि॒द्वान्प॑ञ्चरा॒त्रेण॒ यज॑ते सम्प्र॒त्ये॑व य॒ज्ञेन॑ यजते पञ्चरा॒त्रो भ॑वति॒ पञ्च॒ वा ऋ॒तव॑स्सँव्वथ्स॒रः [38]<br>
ऋ॒तुष्वे॒व सँ॑व्वथ्स॒रे प्रति॑ तिष्ठ॒त्यथो॒ पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञमे॒वाव॑ रुन्द्धे</p>
<h3 id="मनतर-240">मन्त्रः</h3>
<p>अना᳚प्तश्चतूरा॒त्रो,
ऽति॑रिक्तष् षड्रा॒त्रः ।</p>
<h4 id="टक-234">टीका</h4>
<p>5अनाप्त इत्यादि ।। अत्रैव वक्ष्यते &lsquo;पञ्चाक्षरा पङ्क्तिः पाङ्क्तो यज्ञः&rsquo; इति । तेनाभिप्रायेणेदमुच्यते । तत्पाङ्क्तं यज्ञस्वरूपं, अनाप्तः चतूरात्रः ऊनत्वादप्राप्तः । षड्रात्रस्तु पाङ्क्तस्वरूपमतिरिक्तः अतिक्रम्य वर्तते अधिकत्वात् ।</p>
<h3 id="मनतर-241">मन्त्रः</h3>
<p>अथ॒ वा ए॒ष स॑म्प्र॒ति य॒ज्ञो यत्प॑ञ्चरा॒त्रः ।</p>
<h4 id="टक-235">टीका</h4>
<p>अथेदानीमेव पञ्चरात्रः संप्रति यज्ञः, अन्यूनानतिरिक्तपाङ्क्तस्वरूपवान्यज्ञः ।</p>
<h3 id="मनतर-242">मन्त्रः</h3>
<p>य ए॒वँव् वि॒द्वान् प॑ञ्चरा॒त्रेण॒ यज॑ते,
सम्प्र॒त्ये॑व य॒ज्ञेन॑ यजते ।
प॒ञ्च॒रा॒त्रो भ॑वति ।</p>
<h4 id="टक-236">टीका</h4>
<p>प्रतिप्रत्या संगतं संप्रति, तिष्ठद्गुप्रभृतित्वादव्ययीभावः, निरुदकादिर्द्रष्टव्यः । संप्रत्येवेति । अन्यूनानतिरिक्तयज्ञस्वरूपवतेत्यर्थः ।</p>
<h3 id="मनतर-243">मन्त्रः</h3>
<p>पञ्च॒ वा ऋ॒तव॑स् सँव्वथ्स॒रः ।[38]</p>
<h4 id="टक-237">टीका</h4>
<p>पञ्च वा ऋतव इति । हेमन्तशिशिरयोरेकत्वाभिप्रायमिदम् ।</p>
<h3 id="मनतर-244">मन्त्रः</h3>
<p>ऋ॒तुष्वे॒व सँ॑व्वथ्स॒रे प्रति॑ तिष्ठति ।</p>
<h4 id="टक-238">टीका</h4>
<p>ऋत्वात्मनि संवत्सरे प्रतिष्ठितो भवति पञ्चसंख्यान्वयात् ।</p>
<h3 id="मनतर-245">मन्त्रः</h3>
<p>अथो॒ पञ्चा᳚ख्षरा प॒ङ्क्तिः ।
पाङ्क्तो॑ य॒ज्ञो, य॒ज्ञमे॒वाव॑  रुन्धे ।</p>
<h4 id="टक-239">टीका</h4>
<p>अथो अपि च पञ्चाक्षरा पङ्क्तिः पाङ्क्तो यज्ञः पङ्क्तिप्रभवत्वाद्धानादिपञ्चकप्रभवत्वाद्वा । उत्सादित्वादञ् ।।</p>
<h3 id="सयकतमनतर-69">संयुक्तमन्त्रः</h3>
<p>त्रि॒वृद॑ग्निष्टो॒मो भ॑वति॒ तेज॑ ए॒वाव॑ रुन्द्धे पञ्चद॒शो भ॑वतीन्द्रि॒यमे॒वाव॑ रुन्द्धे सप्तद॒शो भ॑वत्य॒न्नाद्य॒स्याव॑रुद्ध्या॒ अथो॒ प्रैव तेन॑ जायते पञ्चवि॒ꣳ॒शो᳚ऽग्निष्टो॒मो भ॑वति प्र॒जाप॑ते॒राप्त्यै॑ महाव्र॒तवा॑न॒न्नाद्य॒स्याव॑रुद्ध्यै विश्व॒जिथ्सर्व॑पृष्ठोऽतिरा॒त्रो भ॑वति॒ सर्व॑स्या॒भिजि॑त्यै ॥ [39]</p>
<h3 id="मनतर-246">मन्त्रः</h3>
<p>त्रि॒वृद॑ग्निष्टो॒मो भ॑वति॒,
तेज॑ ए॒वाव॑ रुन्द्धे ।</p>
<h4 id="टक-240">टीका</h4>
<p>6त्रिवृदित्यादि ।। त्रिवृदग्निष्टोमः प्रथममहर्भवति तेजोवरुद्ध्यै तद्भवति त्रिवृता सहोत्पन्नत्वात् ।</p>
<h3 id="मनतर-247">मन्त्रः</h3>
<p>प॒ञ्च॒द॒शो भ॑वति॒ ,
इन्द्रि॒यमे॒वाव रुन्द्धे ।</p>
<h4 id="टक-241">टीका</h4>
<p>पञ्चदशो द्वितीयमहः उक्थ्यः इन्द्रियस्यावरुद्ध्यै, इन्द्रियेण सहोत्पन्नत्वात् ।</p>
<h3 id="मनतर-248">मन्त्रः</h3>
<p>स॒प्त॒द॒शो भ॑वति॒ ,
अ॒न्नाद्य॒स्याव॑रुध्यै ।</p>
<h4 id="टक-242">टीका</h4>
<p>सप्तदशस्तृतीयमहः अन्नाद्यस्यावरुद्ध्यै, अनयोरन्नस्थाने उत्पन्नत्वात् ।</p>
<h3 id="मनतर-249">मन्त्रः</h3>
<p>अथो॒ प्रैव तेन॑ जायते ।</p>
<h4 id="टक-243">टीका</h4>
<p>अथो अपि च तेन सप्तदशेनाह्ना प्रजायते तस्य प्रजाहेतुत्वात् ।</p>
<h3 id="मनतर-250">मन्त्रः</h3>
<p>प॒ञ्च॒वि॒ꣳ॒शो᳚ ऽग्निष्टो॒॒मो भ॑वति, प्र॒जाप॑ते॒राप्त्यै॑ ।
म॒हा॒व्र॒तवा॑न् अ॒न्नाद्य॒स्याव॑रुद्ध्यै ।</p>
<h4 id="टक-244">टीका</h4>
<p>पञ्चविंशोग्नि- ष्टोमः चतुर्थमहः प्रजापतेराप्त्यै प्रजापतेः पञ्चविंशतित्वात् ।
महाव्रतवानयं भवति अह्नोसंभवात् । महाव्रतधर्मवान् तदीयस्तोत्रवानित्यन्ये । अन्नाद्यस्यावरुद्धयै, तस्यान्नहेतुत्वात् । यथोक्तं महाव्रते &lsquo;तदन्नं पञ्चविंशमभवत्&rsquo; इति ।</p>
<h3 id="मनतर-251">मन्त्रः</h3>
<p>वि॒श्व॒जिथ्सर्व॑पृष्ठो ऽतिरा॒त्रो भ॑वति॒ ,
सर्व॑स्या॒भिजि॑त्यै ॥ [39]</p>
<h4 id="टक-245">टीका</h4>
<p>विश्वजित् सर्वपृष्ठोतिरात्र पञ्चममहः । विश्वजित् सहस्रदक्षिणत्वादिधर्मः सर्वपृष्ठः रथन्तरबृहद्वैरूपवैराजशाक्वररैवतपृष्ठः सर्वस्याभिजयार्थं भवति । सर्वपृष्ठः &lsquo;तादौ च&rsquo; इति गतेः प्रकृतिस्वरत्वम् । त्रिवृदादयो निरुक्ताः ।।</p>
<p>इति सप्तमे प्रथमे दशमोनुवाकः ॥</p>
<h2 id="अनवक-११-अशवमधमनतरष-रशनदनदयङगमनतर">अनुवाकः ११ अश्वमेधमन्त्रेषु रशनादानाद्यङ्गमन्त्राः</h2>
<h3 id="सयकतमनतर-70">संयुक्तमन्त्रः</h3>
<p>दे॒वस्य॑ त्वा सवि॒तुᳶ प्र॑स॒वे᳚ऽश्विनो᳚र्बा॒हुभ्या᳚म्पू॒ष्णो हस्ता᳚भ्या॒मा द॑द</p>
<h3 id="मनतर-252">मन्त्रः</h3>
<p>दे॒वस्य॑ त्वा सवि॒तुᳶ प्र॑स॒वे᳚,
ऽश्विनो᳚र् बा॒हुभ्या᳚म्,
पू॒ष्णो हस्ता᳚भ्या॒मा द॑दे ।</p>
<h4 id="टक-246">टीका</h4>
<p>1इत ऊर्ध्वमश्वमेधमन्त्राः । तत्र रशनामादत्ते - देवस्य त्वेति ।। व्याख्यातं दर्शपूर्णमासयोः । देवस्य सवितुराज्ञां लब्ध्वा अश्विनोरेव बाहुभ्यां नात्मीयाभ्यां पूष्णा एव हस्ताभ्यां त्वामाददे ।।</p>
<h3 id="सयकतमनतर-71">संयुक्तमन्त्रः</h3>
<p>इ॒माम॑गृभ्णन्रश॒नामृ॒तस्य॒ पूर्व॒ आयु॑षि वि॒दथे॑षु क॒व्या । तया॑ दे॒वास्सु॒तमा ब॑भूवुर्‌ऋ॒तस्य॒ साम᳚न्थ्स॒रमा॒रप॑न्ती ।</p>
<h3 id="मनतर-253">मन्त्रः</h3>
<p>इ॒माम॑गृभ्णन्रश॒नामृ॒तस्य॒ पूर्व॒ आयु॑षि वि॒दथे॑षु क॒व्या ।</p>
<h4 id="टक-247">टीका</h4>
<p>2आदायाभिमन्त्रयते - इमामिति त्रिष्टुभा ।। इयमपि अग्निकाण्डे व्याख्याता ।
ऋतस्य यज्ञस्य रशानां बन्धनीयां पूर्वे कव्याः कवयः । यद्वा - कवनीयेषु स्तोतव्येषु विदथेषु यज्ञेषु आयुरर्थमगृह्णन् गृहीतवन्तः ।</p>
<h3 id="मनतर-254">मन्त्रः</h3>
<p>तया॑ दे॒वास् सु॒तमा ब॑भूवुर् ,
‌ऋ॒तस्य॒ साम᳚न्थ्स॒रमा॒रप॑न्ती ।</p>
<h4 id="टक-248">टीका</h4>
<p>या ऋतस्य यज्ञस्य सामन् साम्नि समाप्तौ सरं सरणं आरपन्ती अभिवदन्ती भवति । रपतिश्शब्दकर्मा । शीघ्रं मया यज्ञं संपादयतेति । तया हि देवास्सुतं सोममाबभूवुः आभिमुख्येन प्राप्नुवन् । तादृशीमिमां गृह्णामीति ।।</p>
<h3 id="सयकतमनतर-72">संयुक्तमन्त्रः</h3>
<p>अ॒भि॒धा अ॑सि॒ भुव॑नमसि य॒न्तासि॑ ध॒र्तासि॒ सो᳚ऽग्निँव्वै᳚श्वान॒रꣳ सप्र॑थसङ्गच्छ॒ स्वाहा॑कृतᳶ पृथि॒व्याँय्य॒न्ता राड्य॒न्तासि॒ यम॑नो ध॒र्तासि॑ ध॒रुण॑ᳶ</p>
<h3 id="मनतर-255">मन्त्रः</h3>
<p>अ॒भि॒धा अ॑सि । भुव॑नमसि । य॒न्तासि॑ । ध॒र्ताऽसि॑ ।</p>
<h4 id="टक-249">टीका</h4>
<p>3तया अश्वमभिदधाति - अभिधा असीति ।। अभिपूर्वो दधातिः बन्धने वर्तते, कर्मणि क्विप्, । बन्धनीयस्त्वमसि । अत एव सर्वं भुवनं सर्वं भूतजातं च त्वमसि । यज्ञसाधनत्वेन सर्वेषां धारकत्वात् । यन्ता यमयिता चासि सर्वस्य । अत एव धर्ता धारयिता चासि लोकस्य ।</p>
<h3 id="मनतर-256">मन्त्रः</h3>
<p>सो᳚ऽग्निँव् वै᳚श्वान॒रꣳ सप्र॑थसङ्गच्छ॒ स्वाहा॑कृतः ।</p>
<h4 id="टक-250">टीका</h4>
<p>स त्वं वैश्वानरं विश्वेषां नराणां स्वामित्वेन संबन्धिनं सप्रथसं प्रथसा विस्तरेण सहितं विश्वव्यापिनं अग्निं गच्छ । &lsquo;इयं वा अग्निर्वैश्वानरः&rsquo; । स्वाहाकृतः स्वाहाकारेण संस्कृतः स्वाहाकारोच्चारणेन संस्कृतः । ब्राह्मणं च &lsquo;स्वाहाकृत इत्याह । होम एवास्यैषः ।&rsquo; इति । स्वाहाशब्दस्योर्यादित्वेन गतित्वात् &lsquo;गतिरनन्तरः&rsquo; इति गतेः प्रकृतिस्वरत्वम् । निपाता आद्युदात्ताः ।</p>
<h3 id="मनतर-257">मन्त्रः</h3>
<p>पृ॒थि॒व्याँय् य॒न्ता राड्य॒न्ताऽसि॒ यम॑नो, ध॒र्तासि॑ ध॒रुणः॑ ।।</p>
<h4 id="टक-251">टीका</h4>
<p>किञ्च - त्वमेव हि यन्ता नियन्ता मनुष्यादीनाम् । राट् दीप्यमानश्च पृथिव्यां अस्यामसि । अथ द्वितीयस्यामपि पृथिव्यां अन्तरिक्षे यन्ता नियन्ता ग्रहनक्षत्रादीनां च त्वमेवासि । यमनः यमसाधनभूतश्चासि । अथ तृतीयस्यामपि पृथिव्यां दिवि धर्ता धारयिता देवानां त्वमेवासि । धरुणो धारणशीलश्च त्वमेवासि । औणादिक उनप्रत्ययः । पृथिवीशब्दस्त्रिष्वपि लोकेषु वर्तते यथा - &lsquo;यो द्वितीयस्यां तृतीयस्यां पृथिव्याम्&rsquo; इति ।।</p>
<h3 id="सयकतमनतर-73">संयुक्तमन्त्रः</h3>
<p>कृ॒ष्यै त्वा॒ ख्षेमा॑य त्वा र॒य्यै त्वा॒ पोषा॑य त्वा पृथि॒व्यै त्वा॒न्तरि॑ख्षाय त्वा दि॒वे त्वा॑ स॒ते त्वास॑ते त्वा॒द्भ्यस् त्वौष॑धीभ्यस् त्वा॒ विश्वे᳚भ्यस्त्वा भू॒तेभ्यः॑ ॥ [40]</p>
<h3 id="मनतर-258">मन्त्रः</h3>
<p>कृ॒ष्यै त्वा॒ +++(प्रोक्षामि)+++, ख्षेमा॑य त्वा +++(प्रोक्षामि)+++, र॒य्यै त्वा॒ +++(प्रोक्षामि)+++, पोषा॑य त्वा +++(प्रोक्षामि)+++,
पृथि॒व्यै त्वा॒  +++(प्रोक्षामि)+++, ऽन्तरि॑ख्षाय त्वा +++(प्रोक्षामि)+++, दि॒वे त्वा॑ +++(प्रोक्षामि)+++, स॒ते त्वा +++(प्रोक्षामि)+++, ऽस॑ते त्वा॒ +++(प्रोक्षामि)+++, ऽद्भ्यस् त्वौष॑धीभ्यस् त्वा॒ +++(प्रोक्षामि)+++, विश्वे᳚भ्यस् त्वा भू॒तेभ्यः॑ +++(प्रोक्षामि)+++॥ [40]</p>
<h4 id="टक-252">टीका</h4>
<p>4अथैनमभिप्रोक्षणेन प्रोक्षति - कृष्यै त्वेत्यादि ।। कृष्याद्यर्थं त्वां प्रोक्षामीति । &lsquo;उदात्तयणः&rsquo; इति विभक्तेरुदात्तत्वम्, &lsquo;ऊडिदम्&rsquo; इति दिवः, अद्भ्यश्च । &lsquo;शतुरनुमः&rsquo; इति सतः । &lsquo;ओषधेश्च विभक्तावप्रथमायाम्&rsquo; इति ओषधिशब्दस्य संहितायां दीर्घत्वम् ।।</p>
<p>इति सप्तमे प्रथमे एकादशोनुवाकः ॥</p>
<h2 id="अनवक-१२-अशवनमवचनदयङगमनतर">अनुवाकः १२ अश्वनामवाचनाद्यङ्गमन्त्राः</h2>
<h3 id="सयकतमनतर-74">संयुक्तमन्त्रः</h3>
<p>वि॒भूर्मा॒त्रा प्र॒भूᳶ पि॒त्राश्वो॑ऽसि॒ हयो॒ऽस्यत्यो॑ऽसि॒ नरो॒ऽस्यर्वा॑सि॒ सप्ति॑रसि वा॒ज्य॑सि॒ वृषा॑सि नृ॒मणा॑ असि॒ ययु॒र्नामा᳚सि</p>
<h3 id="मनतर-259">मन्त्रः</h3>
<p>वि॒भूर्मा॒त्रा । प्र॒भूᳶ पि॒त्रा । अश्वो॑ऽसि । हयो॒ऽसि । अत्यो॑ऽसि। नरो॒ऽसि । अर्वा॑सि ।
सप्ति॑रसि । वा॒ज्य॑सि । वृषा॑सि । नृ॒मणा॑ असि ।
ययु॒र्नामा᳚सि ।</p>
<h4 id="टक-253">टीका</h4>
<p>1अश्वस्य दक्षिणे कर्णे यजमानमश्वनामानि वाचयति - विभूरित्यादि ।। धारणान्माता पृथिवी । तत्र वृष्ट्या प्रजा उत्पादयतीति पिता द्यौः । ब्राह्मणं च भवति &lsquo;इयं वै माता । असौ पिता&rsquo; इति । तत्र मात्रा पृथिव्या त्वं विभूरसि विशेषण भवसि विशिष्टोसि । पित्रा दिवा च त्वं प्रभूरसि प्रकर्षेण भवसि प्रकृष्टोसि । &lsquo;उदात्तयणः&rsquo; इति तृतीयाया उदात्तत्वम् । अश्वः व्यापकोसि अध्वनाम् । हयः क्रमणवानसि । हय गतिक्रान्त्योः । पचाद्यजन्तः, वृषादित्वादाद्युदात्तत्वम् । अत्यः सातत्येन गन्तुं समर्थोसि । अततेः &lsquo;कृत्यल्युटो बहुलम्&rsquo; इति कर्तरि यत्,
&lsquo;यतोऽनावः&rsquo; इत्याद्युदात्तत्वम् । नरोसि कर्मणां नेताऽसि । नृ नये, पूर्ववदच्, स्वरश्च । अर्वा अरणकुशलोसि । अर्तेर्वनिप्, साप्तिः सर्वत्र समवेतोसि । षप समवाये, क्तिन् । वाजी वेगवानसि । वृषा वर्षिता सेक्ता वाऽसि । &lsquo;कनिन्युवृषि&rsquo; इत्यादिना कनिन् । नृमणाः नृषु मना यस्य, नॄन् मन्यते उपकरोति, नृभिर्वा मन्यसे उपकुर्विति । &lsquo;गतिकारकयोरपि&rsquo; इत्यसुन् &lsquo;परादिश्छन्दसि&rsquo; इत्युत्तरपदाद्युदात्तत्वम्, &lsquo;पूर्वपदात्संज्ञयामगः&rsquo; इति णत्वम् । ययुः यानशलिः । &lsquo;यो द्वे च&rsquo; इत्युप्रत्ययः । ययुरित्यश्वमेधयोग्योश्व इत्याहुः । ययुर्नाम त्वमसि । ब्राह्मणं च &lsquo;एतद्वा अश्वस्य प्रियं नामधेयम्'35 इति ।।</p>
<h3 id="सयकतमनतर-75">संयुक्तमन्त्रः</h3>
<p>आदि॒त्याना॒म्पत्वान्वि॑हि ।</p>
<h3 id="मनतर-260">मन्त्रः</h3>
<p>आ॒दि॒त्याना॒म् पत्वान्वि॑हि ।</p>
<h4 id="टक-254">टीका</h4>
<p>2उपतिष्ठते - आदित्यानामिति ।। आदित्यानां यत्पत्व पतनं तदनुगच्छ शीघ्रं गच्छेति यावत् । यद्वा - आदित्यानां यत्पत्व मार्गः व्योम तदनु गच्छ &lsquo;उर्वन्तरिक्षमन्विहि&rsquo; इति यावत् । पतेरौणादिको वनिप् ।।</p>
<h3 id="सयकतमनतर-76">संयुक्तमन्त्रः</h3>
<p>अ॒ग्नये॒ स्वाहा॒ स्वाहे᳚न्द्रा॒ग्निभ्या॒ꣳ॒ स्वाहा᳚ प्र॒जाप॑तये॒ स्वाहा॒ विश्वे᳚भ्यो दे॒वेभ्य॒स्स्वाहा॒ सर्वा᳚भ्यो दे॒वेता᳚भ्यः</p>
<h3 id="मनतर-261">मन्त्रः</h3>
<p>अ॒ग्नये॒ स्वाहा᳚ ।
स्वाहे᳚न्द्रा॒ग्निभ्या᳚म् ।
स्वाहा᳚ प्र॒जाप॑तये  ।<br>
स्वाहा॒ विश्वे᳚भ्यो दे॒वेभ्यः॑ ।
स्वाहा॒ सर्वा᳚भ्यो दे॒वेता᳚भ्यः ।</p>
<h4 id="टक-255">टीका</h4>
<p>3पूर्वहोमात्पुरस्ताद्भागान् जुहोति पञ्च - अग्नये स्वाहेत्यादि ।। प्रथमः उपरिष्टात्स्वाहाकारः । अन्ये पुरस्तात्स्वाहाकाराः । इन्द्राग्निशब्दे &lsquo;नोत्तरपदेऽनुदात्तादौ&rsquo; इति देवताद्वन्द्वलक्षणस्य स्वरस्य प्रतिषेधः ।।</p>
<h3 id="सयकतमनतर-77">संयुक्तमन्त्रः</h3>
<p>इ॒ह धृति॒स्स्वाहे॒ह विधृ॑ति॒स्स्वाहे॒ह रन्ति॒स्स्वाहे॒ह रम॑ति॒स्स्वाहा॒ ।</p>
<h3 id="मनतर-262">मन्त्रः</h3>
<p>इ॒ह धृति॒स् स्वाहा᳚ । इ॒ह विधृ॑ति॒स् स्वाहा᳚ ।<br>
इ॒ह रन्ति॒स् स्वाहा᳚ । इ॒ह रम॑ति॒स् स्वाहा᳚ ।</p>
<h3 id="टक-256">टीका</h3>
<p>4सायमश्वस्य पत्सु चतस्रो धृतीर्जुहोति - इह धृतिरित्यादि ।। इहास्मिन् पादे धृतिर्धारणं तृप्तिर्वाऽस्तु । इह विधृतिः विद्यापुत्रादिसंपत्प्रभवा धृतिरस्तु । रन्तिः रतिसाधनभूता गवादयः सन्तु । &lsquo;क्तिच्क्तौ च&rsquo; इति क्तिच् &lsquo;न क्तिचि दीर्घश्च&rsquo; इति नलोपाभावः । इह रमतिः इह रमणमस्तु । रमतेरौणादिकोतिप्रत्ययः, उभयत्र वृषादित्वादाद्युदात्तत्वम् ।।</p>
<h3 id="सयकतमनतर-78">संयुक्तमन्त्रः</h3>
<p>भूर॑सि भु॒वे त्वा॒ भव्या॑य त्वा भविष्य॒ते त्वा॒ विश्वे᳚भ्यस्त्वा भू॒तेभ्यो॒</p>
<h3 id="मनतर-263">मन्त्रः</h3>
<p>भूर॑सि ।</p>
<h4 id="टक-257">टीका</h4>
<p>5अश्वमुत्सृजति - भूरसीति ।। भूः भावयिता त्वं विश्वस्यापि । &lsquo;बहुलमन्यत्रापि&rsquo; इति णिलुक् ।</p>
<h3 id="मनतर-264">मन्त्रः</h3>
<p>भु॒वे त्वा॒ +++(उत्सृजामि)+++, भव्या॑य त्वा +++(उत्सृजामि)+++, भविष्य॒ते त्वा॒ +++(उत्सृजामि)+++,
विश्वे᳚भ्यस् त्वा भू॒तेेभ्यः॑ +++(उत्सृजामि)+++।</p>
<h4 id="टक-258">टीका</h4>
<p>तस्मात् भुवे यत्किंचिद्भूतमतिक्रान्तं वस्तु तदर्थं तद्भावनार्थं त्वामुत्सृजामीति । &lsquo;भूतेऽपि दृश्यन्ते&rsquo; इत्यौणादिकः क्विप्, &lsquo;सावेकाचः&rsquo; इति विभक्तेरुदात्तत्वम् । भव्याय भवते वस्तुने । &lsquo;भव्यगेय&rsquo; इति वर्तमाने यत्, &lsquo;यतोऽनावः&rsquo; इत्याद्युदात्तत्वम् । भविष्यते वस्तुने च त्वामुत्सृजामि । &lsquo;शतुरनुमः&rsquo; इति चतुर्थ्या उदात्तत्वम् । किं बहुना - विश्वेभ्यस्त्वा भूतेभ्यस्त्वामुत्सृजामीति ।।</p>
<h3 id="सयकतमनतर-79">संयुक्तमन्त्रः</h3>
<p>देवा॑ आशापाला ए॒तन्दे॒वेभ्योऽश्व॒म्मेधा॑य॒ प्रोख्षि॑तङ्गोपायत ॥ [41]</p>
<h3 id="मनतर-265">मन्त्रः</h3>
<p>देवा॑ आशापाला,
ए॒तन् दे॒वेभ्योऽश्व॒म् मेधा॑य॒ प्रोख्षि॑तङ् गोपायत ॥ [41]</p>
<h4 id="टक-259">टीका</h4>
<p>6अथैनं देवताभ्यो रक्षार्थं परिददाति - देवा इत्यादि ।। हे देवा आशापाला दिशां गोप्तारः । &lsquo;विभाषितं विशेषवचने बहुवचनम्&rsquo; इति पूर्वस्याविद्यमानवत्त्वाभावः । एवमश्वं मेधाय यज्ञायाभिप्रोक्षितं अत एव महार्घं एतमश्वं देवेभ्यो देवार्थं गोपायत रक्षत । &lsquo;शतं वै तल्प्या राजपुत्रा देवा आशापालाः&rsquo; इति ब्राह्मणम् ।।</p>
<p>इति सप्तमे प्रथमे द्वादशोनुवाकः ॥</p>
<h2 id="अनवक-१३-उददरवहममनतर">अनुवाकः १३ उद्द्रावहोममन्त्राः</h2>
<h3 id="सयकतमनतर-80">संयुक्तमन्त्रः</h3>
<p>आय॑नाय॒ स्वाहा॒ प्राय॑णाय॒ स्वाहो᳚द्द्रा॒वाय॒ स्वाहोद्द्रु॑ताय॒ स्वाहा॑ शूका॒राय॒ स्वाहा॒ शूकृ॑ताय॒ स्वाहा॒ पला॑यिताय॒ स्वाहा॒ऽऽपला॑यिताय॒ स्वाहा॒ऽऽवल्ग॑ते॒ स्वाहा॑ परा॒वल्ग॑ते॒ स्वाहा॑ऽऽय॒ते स्वाहा᳚ प्रय॒ते स्वाहा॒ सर्व॑स्मै॒ स्वाहा᳚ ॥ [42]</p>
<h3 id="मनतर-266">मन्त्रः</h3>
<p>आय॑नाय॒ स्वाहा᳚ ।
प्राय॑णाय॒ स्वाहा᳚ । उ॒द्द्रा॒वाय॒ स्वाहाः᳚। उद्द्रु॑ताय॒ स्वाहा᳚ । शू॒का॒राय॒ स्वाहा᳚ । शूकृ॑ताय॒ स्वाहा᳚ ।<br>
पला॑यिताय॒ स्वाहा᳚ । आ॒पला॑यिताय॒ स्वाहा᳚ । आ॒वल्ग॑ते॒ स्वाहा᳚ । प॒रा॒वल्ग॑ते॒ स्वाहा᳚ । आ॒य॒ते स्वाहा᳚ ।   प्र॒य॒ते स्वाहा᳚ । सर्व॑स्मै॒ स्वाहा᳚ ॥ [42]</p>
<h4 id="टक-260">टीका</h4>
<p>1अथ त्रयोदश ध्रुवा जुहोति - आयनाय स्वाहेत्यादि ।। आयनमागमनम्, प्रायणं प्रकृष्टगमनम्, गमनारम्भो वा । उभयत्रापि कृदुऽत्तरपदप्रकृतिस्वरत्वम् । उद्द्रावः - उत्प्लुत्य गमनम् । &lsquo;उदि श्रयति यौति&rsquo; इत्यादिना करणे घञ् । द्रवणहेतुः शक्तिविशेषः उद्द्रावः । थाथादिनोत्तरपदान्तोदात्तत्वम् । उद्द्रुतमुत्प्लुत्य गतिः । &lsquo;गतिरन्तरः&rsquo; इत्यकर्मण्यपि व्यत्ययेन गतेः प्रकृतिस्वरत्वम् । कर्मणोभिधानं वा ।
शूकारः उद्द्रवणहेतुरनुकरणशब्दः सादिना साधारणकाले यः क्रियते । कशाघातेन सहितश्शूत्कारः। तत्करणं शूकृतं &lsquo;अनुकरणं चानिति परं&rsquo; इति गतित्वात्पूर्वत्र थाथादिस्वरः, उत्तरत्र गतिस्वरः । पलायितं शीघ्रगमनम् । &lsquo;उपसर्गस्यायतौ&rsquo; इति लत्वम् । विकारत्वादनवग्रहः, पूर्ववद्गतिस्वरः । आपलायितं शीघ्रगमनम् । अनन्तरस्य गतेः प्रकतिस्वरत्वम् । आवल्गते आवल्गनं गतिविशेषः विक्रमणपर्यायः, तेन गतिविशेषेणागच्छते । परावल्गनेनापि गतिविशेषेणागच्छते । उभयत्रापि कृदुत्तरपदप्रकृतिस्वरत्वम् । जायते आयनकुशलाय । वर्तमानविवक्षायामेतेर्लट्, शत्रादेशः । &lsquo;इणो यण्&rsquo; । प्रयते प्रयाणकुशलाय प्रकृष्टगमनकुशलाय । उभयत्रापि &lsquo;शतुरनुमः&rsquo; इति चतुर्थ्या उदात्तत्वम् । सर्वस्मै अन्योपि यो गमनमकारोस्य दुर्निरूपः तस्मै सर्वस्मै स्वाहा । पूर्णाहुतिरियम् । &lsquo;सर्वस्य सुपि&rsquo; इत्याद्युदात्तत्वम् ।।</p>
<p>इति सप्तमे प्रथमे त्रयोदशोनुवाकः ॥</p>
<h2 id="अनवक-१४-परवसततरयमनतर">अनुवाकः १४ पूर्वस्तोत्रियमन्त्राः</h2>
<h3 id="सयकतमनतर-">संयुक्तमन्त्रः-</h3>
<p>अ॒ग्नये॒ स्वाहा॒ सोमा॑य॒ स्वाहा॑ वा॒यवे॒ स्वाहा॒पाम्मोदा॑य॒ स्वाहा॑ सवि॒त्रे स्वाहा॒ सर॑स्वत्यै॒ स्वाहेन्द्रा॑य॒ स्वाहा॒ बृह॒स्पत॑ये॒ स्वाहा॑ मि॒त्राय॒ स्वाहा॒ वरु॑णाय॒ स्वाहा॒ सर्व॑स्मै॒ स्वाहा᳚ ॥ 43 ॥</p>
<h3 id="मनतर-267">मन्त्रः</h3>
<p>अ॒ग्नये॒ स्वाहा᳚ । सोमा॑य॒ स्वाहा᳚ । वा॒यवे॒ स्वाहा᳚ । अ॒पाम्मोदा॑य॒ स्वाहा᳚ । स॒वि॒त्रे स्वाहा᳚ । सर॑स्वत्यै॒ स्वाहा᳚ । इन्द्रा॑य॒ स्वाहा᳚ । बृह॒स्पत॑ये॒ स्वाहा᳚ । मि॒त्राय॒ स्वाहा᳚ । वरु॑णाय॒ स्वाहा᳚ । सर्व॑स्मै॒ स्वाहा᳚ ॥ 43 ॥</p>
<h4 id="टक-261">टीका</h4>
<p>1अथ पूर्वाश्वस्य स्तोत्रियाः - अग्नये स्वाहेत्यादि ।। निगदसिद्धाः । अपां मोदः पर्जन्यः । सवित्रे &lsquo;उदात्तयणः&rsquo; इति विभक्तेरुदात्तत्वम् । बृहस्पतये । सुट्स्वरावुक्तौ । सर्वस्मै अनुक्ताय प्रजापत्यादये । पूर्णाहुतिः । एवं सर्वत्र ।।</p>
<p>इति सप्तमे प्रथमे चतुर्दशोनुवाकः ॥</p>
<h2 id="अनवक-१५-परवऋतदकषमनतर">अनुवाकः १५ पूर्वऋतुदीक्षामन्त्राः</h2>
<h3 id="सयकतमनतर-81">संयुक्तमन्त्रः</h3>
<p>पृ॒थि॒व्यै स्वाहा॒ऽन्तरि॑ख्षाय॒ स्वाहा॑ दि॒वे स्वाहा॒ सूर्या॑य॒ स्वाहा॑ च॒न्द्रम॑से॒ स्वाहा॒ नख्ष॑त्रेभ्य॒स्स्वाहा॒ प्राच्यै॑ दि॒शे स्वाहा॒ दख्षि॑णायै दि॒शे स्वाहा᳚ प्र॒तीच्यै॑ दि॒शे स्वाहोदी᳚च्यै दि॒शे स्वाहो॒र्ध्वायै॑ दि॒शे स्वाहा॑ दि॒ग्भ्यस्स्वाहा॑ऽवान्तरदि॒शाभ्य॒स्स्वाहा॒ समा᳚भ्य॒स्स्वाहा॑ श॒रद्भ्य॒स्स्वाहा॑ऽहोरा॒त्रेभ्य॒स्स्वाहा᳚ऽर्धमा॒सेभ्य॒स्स्वाहा॒ मासे᳚भ्य॒स्स्वाह॒र्तुभ्य॒स्स्वाहा॑ सँव्वथ्स॒राय॒ स्वाहा॒ सर्व॑स्मै॒ स्वाहा᳚ ॥ 44 ॥</p>
<h3 id="मनतर-268">मन्त्रः</h3>
<p>पृ॒थि॒व्यै स्वाहा᳚ । अ॒न्तरि॑ख्षाय॒ स्वाहा᳚ । दि॒वे स्वाहा᳚। सूर्या॑य॒ स्वाहा᳚ । च॒न्द्रम॑से॒ स्वाहा᳚ । नख्ष॑त्रेभ्य॒स्स्वाहा᳚। प्राच्यै॑ दि॒शे स्वाहा᳚।
दख्षि॑णायै दि॒शे स्वाहा᳚ । प्र॒तीच्यै॑ दि॒शे स्वाहा᳚।
उदी᳚च्यै दि॒शे स्वाहा᳚ । ऊ॒र्ध्वायै॑ दि॒शे स्वाहा᳚ ।
दि॒ग्भ्यस्स्वाहा᳚ । अ॒वा॒न्त॒र॒दि॒शाभ्य॒स्स्वाहा᳚ ।
समा᳚भ्य॒स्स्वाहा᳚ । श॒रद्भ्य॒स्स्वाहा᳚ ।
अ॒हो॒रा॒त्रेभ्य॒स्स्वाहा᳚ ।  अ॒र्ध॒मा॒सेभ्य॒स्स्वाहा᳚ ।
मासे᳚भ्य॒स् स्वाहा᳚ । ऋ॒तुभ्य॒स्स्वाहा᳚ ।
सँ॒व्व॒थ्स॒राय॒ स्वाहा᳚ । सर्व॑स्मै॒ स्वाहा᳚ ॥ 44 ॥</p>
<h4 id="टक-262">टीका</h4>
<p>1अथ पूर्वा ऋतुदीक्षाः - पृथिव्यै स्वाहेत्यादि ।। गताः । पृथिव्यास्स एव स्वरः । &lsquo;ऊडिदम्&rsquo; इति दिवः । &lsquo;सावेकाचः&rsquo; इति दिशः । दिग्भ्य इति सामान्येनोच्यते । अवान्तरदिशाः कोणाः । समाशरच्छब्दौ संवत्सरविशेषवचनौ । गतौ गतेरिष्यन्? वर्षवचनावित्येके । इह तु ताभ्यां तदवयवभूताः सूक्ष्मा यामघटिकानिमेषादयो गृह्यन्ते । सर्वस्मै यौ दिक्कालकार्यौ यौ च दिक्कालावनुक्तौ तस्मै सर्वस्मै स्वाहेति ।।</p>
<p>इति सप्तमे प्रथमे पञ्चदशोनुवाकः ॥</p>
<h2 id="अनवक-१६-उततरसततरयमनतर">अनुवाकः १६ उत्तरस्तोत्रियमन्त्राः</h2>
<h3 id="सयकतमनतर-82">संयुक्तमन्त्रः</h3>
<p>अ॒ग्नये॒ स्वाहा॒ सोमा॑य॒ स्वाहा॑ सवि॒त्रे स्वाहा॒ सर॑स्वत्यै॒ स्वाहा॑ पू॒ष्णे स्वाहा॒ बृह॒स्पत॑ये॒ स्वाहा॒ऽपाम्मोदा॑य॒ स्वाहा॑ वा॒यवे॒ स्वाहा॑ मि॒त्राय॒ स्वाहा॒ वरु॑णाय॒ स्वाहा॒ सर्व॑स्मै॒ स्वाहा᳚ ॥ 45 ॥</p>
<h3 id="मनतर-269">मन्त्रः</h3>
<p>अ॒ग्नये॒ स्वाहा᳚ । सोमा॑य॒ स्वाहा᳚ ।  स॒वि॒त्रेे स्वाहा᳚ । सर॑स्वत्यै॒ स्वाहा᳚ । पू॒ष्णे स्वाहा᳚ । बृह॒स्पत॑ये॒ स्वाहा᳚ । अ॒पाम्मोदा॑॑य॒ स्वाहा᳚ । वा॒यवे॒ स्वाहा᳚ ।
मि॒त्राय॒ स्वाहा᳚ । वरु॑णाय॒ स्वाहा᳚ । सर्व॑स्मै॒ स्वाहा᳚ ॥</p>
<h4 id="टक-263">टीका</h4>
<p>1अथोत्तरस्तोत्रीयाः - अग्नये स्वाहेति ।। स्पष्टाः । अत्र विशेषः - वाय्वपांमोदशब्दौ बृहस्पतिमित्रयोर्मध्ये द्रष्टव्यौ विपर्यस्तौ । इन्द्रस्य स्थाने पूषा भवति । पूर्वस्तोत्रियैः समानमन्यत् । उदात्तनिवृत्तिस्वरेण पूष्णो विभक्तेरुदात्तत्वम् । सर्वस्मै प्रजापत्यादये च ।।</p>
<p>इति सप्तमे प्रथमे षोडशोनुवाकः ॥</p>
<h2 id="अनवक-१७-दकषहतमनतर">अनुवाकः १७ दीक्षाहुतिमन्त्राः</h2>
<h3 id="सयकतमनतर-83">संयुक्तमन्त्रः</h3>
<p>पृ॒थि॒व्यै स्वाहा॒ऽन्तरि॑ख्षाय॒ स्वाहा॑ दि॒वे स्वाहा॒ऽग्नये॒ स्वाहा॒ सोमा॑य॒ स्वाहा॒ सूर्या॑य॒ स्वाहा॑ च॒न्द्रम॑से॒ स्वाहाऽह्ने॒ स्वाहा॒ रात्रि॑यै॒ स्वाह॒र्जवे॒ स्वाहा॑ सा॒धवे॒ स्वाहा॑ सुख्षि॒त्यै स्वाहा᳚ ख्षु॒धे स्वाहा॑ऽऽशिति॒म्ने स्वाहा॒ रोगा॑य॒ स्वाहा॑ हि॒माय॒ स्वाहा॑ शी॒ताय॒ स्वाहा॑ऽऽत॒पाय॒ स्वाहाऽर॑ण्याय॒ स्वाहा॑ सुव॒र्गाय॒ स्वाहा॑ लो॒काय॒ स्वाहा॒ सर्व॑स्मै॒ स्वाहा᳚ ॥ 46 ॥</p>
<h3 id="मनतर-270">मन्त्रः</h3>
<p>पृ॒थि॒व्यै स्वाहा᳚ । अ॒न्तरि॑ख्षाय॒ स्वाहा᳚ । दि॒वे स्वाहा᳚ । अ॒ग्नये॒ स्वाहा᳚ । सोमा॑य॒ स्वाहा᳚ । सूर्या॑य॒ स्वाहा᳚ । । च॒न्द्रम॑से॒ स्वाहा᳚ । अह्ने॒ स्वाहा᳚ । रात्रि॑यै॒ स्वाहा᳚ । ऋ॒जवे॒ स्वाहा᳚ । स्वा॒धवे॒ स्वाहा᳚ । सु॒ख्षि॒त्यै स्वाहा᳚ । ख्षु॒धे स्वाहा᳚ । आ॒शि॒ति॒म्ने स्वाहा᳚ । रोगा॑य॒ स्वाहा᳚ । हि॒माय॒ स्वाहा᳚ । शी॒ताय॒ स्वाहा᳚ । आ॒त॒पाय॒ स्वाहा᳚ । अर॑ण्याय॒ स्वाहा᳚ । सु॒व॒र्गाय॒ स्वाहा᳚ । लो॒काय॒ स्वाहा᳚ । सर्व॑स्मै॒ स्वाहा᳚ । (46) ॥17॥</p>
<h4 id="टक-264">टीका</h4>
<p>1अथ दीक्षाहुतयः - पृथिव्यै स्वाहेत्यादि ।। एकविंशतिः । निगदव्याख्याताः । ऋज्वादयः पृथिव्यादयो लोकाः । यथोक्तं - &lsquo;इयं वा ऋजुः । अन्तरिक्षं साधु । असौ सुक्षितिः&rsquo; इति । सुक्षित्यै, स एव स्वरः । क्षुधे &lsquo;सावेकाचः&rsquo; इत्युदात्तत्वम् । आशितिम्ने आशितमसुहितं तत्स्वभावाय । छन्दसीमनिच् । यद्वा - आशितृशब्दात् &lsquo;छन्दसि&rsquo; इतीमनिच्, &lsquo;तुरिष्ठेमेयस्सु&rsquo; इति एकदेशस्य ऋकारस्य लोपश्छान्दसः, उदात्तनिवृत्तिस्वरेण विभक्तेरुदात्तत्वम् । रोगाय । गतम् । सर्वस्मै याऽनुक्ता दीक्षादेवता, यश्च उपसर्गः, यश्च फलभूतः, पुण्यलोकः? तस्मै सर्वस्मै स्वाहेति ।।</p>
<p>सप्तमे प्रथमे सप्तदशोनुवाकः ॥</p>
<h2 id="अनवक-१८-उततरदकषमनतर">अनुवाकः १८ उत्तरदीक्षामन्त्राः</h2>
<h3 id="सयकतमनतर-84">संयुक्तमन्त्रः</h3>
<p>भुवो॑ दे॒वाना॒ङ्कर्म॑णा॒पस॒र्तस्य॑ प॒थ्या॑सि॒ वसु॑भिर्दे॒वेभि॑र्दे॒वत॑या गाय॒त्रेण॑ त्वा॒ छन्द॑सा युनज्मि वस॒न्तेन॑ त्व॒र्तुना॑ ह॒विषा॑ दीख्षयामि</p>
<h3 id="मनतर-271">मन्त्रः</h3>
<p>भुवो॑ +++(उत्पद्यस्व)+++ - दे॒वाना॒ङ् कर्म॑णा॒ , ऽप॑सा ऋ॒र्तस्य॑ ।
पथ्या॑ऽसि ।
<strong>वसु॑भिर्</strong> दे॒वेभि॑र् दे॒वत॑या॒ <strong>गाय॒त्रेण॑</strong> त्वा॒ छन्द॑सा युनज्मि ।<br>
<strong>व॒स॒न्तेन॑</strong> त्व॒र्तुना॑ ह॒विषा॑ दीख्षयामि ।<br>
आ ऽहन् दी॒ख्षाम् अ॑रुहम् ऋ॒तस्य॒ पत्नी᳚म्।<br>
गा॒य॒त्रेण॒ छन्द॑सा॒ ब्रह्म॑णा च ऋ॒तम् स॒त्ये॑ऽधाम्, स॒त्यम् ऋ॒ते॑ऽधाम् ॥
[म॒हीम् ऊ॒ षु … ]<br>
[सु॒त्रामा॑णम् पृथि॒वीन् …]</p>
<h4 id="टक-265">टीका</h4>
<p>1अथोत्तरा ऋतुदीक्षाः - भुवो देवानामिति ।। अत्र &lsquo;वसुभिः&rsquo; इत्यादयः पञ्च पर्यायाः । तत्रादौ &lsquo;पथ्याऽसि&rsquo; इत्यन्तं सर्वेषां तुल्यम् । अन्ते च &lsquo;आऽहं दीक्षाम्&rsquo; इत्यादि &lsquo;ऋतेऽधाम्'40 इत्यन्तं सर्वेषां तुल्यमेव । ततोन्ते द्वे ऋचौ त्रिष्टुभौ &lsquo;महीमूषु मातरम्&rsquo; इत्येका, &lsquo;सुत्रामाणं पृथिवीम्'41 इति द्वितीया । एते च &lsquo;वैश्वानरो न ऊत्या'41 इत्यत्र व्याख्याते, इह तु प्रतीकग्रहणम् । दीक्षे त्वं देवानां कर्मणा देवसंबन्धिना व्यापारेण होमादिना भुवः भव उत्पद्यस्व । भवतेर्लेटि शपो लुक्, &lsquo;लेटोऽडाटौ&rsquo; इत्यडागमः, &lsquo;भूसुवोस्तिङि&rsquo; इति गुणाभावः । ऋतस्य यज्ञस्य अपसा कर्मणा हेतुना भुव इत्येव । पथ्या हिता खल्वसि सर्वस्य लोकस्य । छान्दसमन्तस्वरितत्वम्, डादेशो वा विभक्तेः ।
तां त्वां देवेभिः वसुभिः देवैः गायत्रेण छन्दसा युनज्मि । त्वां च वसन्तेन ऋतुना वासन्तिकेन हविषा त्वां दीक्षयामि दीक्षां करोमि अविगुणं निर्वर्तयामीति यावत् । &lsquo;तत्करोति&rsquo; इति णिच् । सोहं दीक्षामारुहं आरूढोस्मि । &lsquo;कृमृदृरुहिभ्यः&rsquo; इति च्लेरङ् । ऋतस्य यज्ञस्य पत्नीं पालयित्रीम् । &lsquo;पत्युर्नः&rsquo; इति ङीप्नकारौ । गायत्रोण छन्दसा ब्रह्मणा च ऋतं सत्ये अधां दधामि स्थापयामि । छान्दसो लुङ् । मानसं सत्यमृतं, वाचिकं सत्यम् । &lsquo;छन्दसः प्रत्ययविधाने नपुंसके स्वार्थ उपसंख्यानम्&rsquo; इति गायत्र्यादिषु स्वार्थिकोण् । त्रिष्टुऽबादिभ्य उत्सादित्वादञ् ।।</p>
<h3 id="सयकतमनतर-85">संयुक्तमन्त्रः</h3>
<p>आदि॒त्येभि॑र्दे॒वेभि॑र्दे॒वत॑या॒ जाग॑तेन त्वा॒ छन्द॑सा युनज्मि व॒र्‌षाभि॑स्त्व॒र्तुना॑ ह॒विषा॑ दीख्षयामि॒ विश्वे॑भिर्दे॒वेभि॑र्दे॒वत॒यानु॑ष्टुभेन त्वा॒ छन्द॑सा युनज्मि [47]<br>
श॒रदा᳚ त्व॒र्तुना॑ ह॒विषा॑ दीख्षया॒म्यङ्गि॑रोभिर्दे॒वेभि॑र्दे॒वत॑या॒ पाङ्क्ते॑न त्वा॒ छन्द॑सा युनज्मि हेमन्तशिशि॒राभ्या᳚न्त्व॒र्तुना॑ ह॒विषा॑ दीख्षया॒म्याहन्दी॒ख्षाम॑रुहमृ॒तस्य॒ पत्नी᳚ङ्गाय॒त्रेण॒ छन्द॑सा॒ ब्रह्म॑णा च॒र्तꣳ स॒त्ये॑ऽधाꣳ स॒त्यमृ॒ते॑ऽधाम् । म॒हीमू॒ षु ।</p>
<h3 id="मनतर-272">मन्त्रः</h3>
<p>भुवो॑ +++(उत्पद्यस्व)+++ - दे॒वाना॒ङ् कर्म॑णा॒ , ऽप॑सा ऋ॒र्तस्य॑ ।
पथ्या॑ऽसि ।
[भुवो॑ +++(उत्पद्यस्व)+++ दे॒वाना॒ङ् कर्म॑णा॒, ऽप॑सा +ऋ॒तस्य॑। प॒थ्या॑ऽसि ।]<br>
<strong>आदि॒त्येभि॑र्</strong> दे॒वेभि॑र् दे॒वत॑या॒ <strong>जाग॑तेन</strong> त्वा॒ छन्द॑सा युनज्मि ।<br>
<strong>व॒र्षाभि॑स्</strong> त्व॒र्तुना॑ ह॒विषा॑ दीख्षयामि ।<br>
[आ ऽहन् दी॒ख्षाम् अ॑रुहम् ऋ॒तस्य॒ पत्नी᳚म्।<br>
गा॒य॒त्रेण॒ छन्द॑सा॒ ब्रह्म॑णा च ऋ॒तम् स॒त्ये॑ऽधाम्, स॒त्यम् ऋ॒ते॑ऽधाम् ॥]<br>
[म॒हीम् ऊ॒ षु … ]<br>
[सु॒त्रामा॑णम् पृथि॒वीन् …]</p>
<p>[भुवो॑ +++(उत्पद्यस्व)+++ दे॒वाना॒ङ् कर्म॑णा॒, ऽप॑सा +ऋ॒तस्य॑। प॒थ्या॑ऽसि ।]<br>
<strong>विश्वे॑भिर् दे॒वेभि॑र्</strong> दे॒वत॒या <strong>आनु॑ष्टुभेन</strong> त्वा॒ छन्द॑सा युनज्मि [47]।<br>
<strong>श॒रदा᳚</strong> त्व॒र्तुना॑ ह॒विषा॑ दीख्षयामि ।<br>
[आ ऽहन् दी॒ख्षाम् अ॑रुहम् ऋ॒तस्य॒ पत्नी᳚म्।<br>
गा॒य॒त्रेण॒ छन्द॑सा॒ ब्रह्म॑णा च ऋ॒तम् स॒त्ये॑ऽधाम्, स॒त्यम् ऋ॒ते॑ऽधाम् ॥]<br>
[म॒हीम् ऊ॒ षु … ]<br>
[सु॒त्रामा॑णम् पृथि॒वीन् …]</p>
<p>[भुवो॑ +++(उत्पद्यस्व)+++ दे॒वाना॒ङ् कर्म॑णा॒, ऽप॑सा +ऋ॒तस्य॑। प॒थ्या॑ऽसि ।]<br>
<strong>अङ्गि॑रोभिर्</strong> दे॒वेभि॑र् दे॒वत॑या॒ पाङ्क्ते॑न त्वा॒ छन्द॑सा युनज्मि ।<br>
<strong>हेमन्त-शिशि॒राभ्या᳚न्</strong> त्व॒र्तुना॑॑ ह॒विषा॑ दीख्षयामि ।<br>
[आ ऽहन् दी॒ख्षाम् अ॑रुहम् ऋ॒तस्य॒ पत्नी᳚म्।<br>
गा॒य॒त्रेण॒ छन्द॑सा॒ ब्रह्म॑णा च ऋ॒तम् स॒त्ये॑ऽधाम्, स॒त्यम् ऋ॒ते॑ऽधाम् ॥]<br>
[म॒हीम् ऊ॒ षु … ]<br>
[सु॒त्रामा॑णम् पृथि॒वीन् …]</p>
<h4 id="टक-266">टीका</h4>
<p>2-5एवं रुद्रादिपर्यायेष्वपि द्रष्टव्यम् ।।
+++(सम्पादकटिप्पणिः - &ldquo;वसु॑भिर्दे॒वेभि॑र्दे॒वत॑या गाय॒त्रेण॑ त्वा॒ छन्द॑सा युनज्मि वस॒न्तेन॑ त्व॒र्तुना॑ ह॒विषा॑ दीख्षयामि&rdquo; इति भागस्य टीकाया अनुमेयम्।)+++</p>
<h3 id="सयकतमनतर-86">संयुक्तमन्त्रः</h3>
<p>म॒हीमू॒ षु ।</p>
<h3 id="मनतर-273">मन्त्रः</h3>
<p>म॒हीम् ऊ॒ षु मा॒तरꣳ॑ सुव्र॒ताना॑म्<br>
ऋ॒तस्य॒ पत्नी॒म् अव॑से हुवेम ।<br>
तु॒वि॒ख्ष॒त्त्राम् अ॒जर॑न्तीम् उरू॒चीꣳ<br>
सु॒शर्मा॑ण॒म् अदि॑तिꣳ सु॒प्रणी॑तिम् ॥</p>
<h4 id="टक-267">टीका</h4>
<p>6महीमूष्वित्यादि ।। सुव्रतानां शोभनकर्मणां मातरं मातृवत्पालयित्रीं महीं देवीमेव ऋतस्य यज्ञस्य पत्नीं पालयत्रीं अवसे रक्षणार्थं सुहुवेम सुष्ठु आह्वयामः तुविक्षत्रां प्रवृद्धबलामेनां अजरन्तीं अनुपक्षयां उरूचीमुरुगमनां सुशर्माणं सुसुखां अदितिं अखण्डनीयां सुप्रणीतिं शोभनप्रणयनाम् । हति ।।</p>
<h3 id="सयकतमनतर-87">संयुक्तमन्त्रः</h3>
<p>सु॒त्रामा॑णम् ।</p>
<h3 id="मनतर-274">मन्त्रः</h3>
<p>सु॒त्रामा॑णम् पृथि॒वीन् द्याम् अ॑ने॒हसꣳ॑<br>
सु॒शर्मा॑ण॒म् अदि॑तिꣳ सु॒प्रणी॑तिम् ।<br>
दैवी॒न्नावꣵ॑ स्वरि॒त्राम् अना॑गस॒म्<br>
अस्र॑वन्ती॒म् आ रु॑हेमा स्व॒स्तये᳚ ॥</p>
<h4 id="टक-268">टीका</h4>
<p>7अथ द्वितीया - सुत्रामाणं सुष्ठु त्रायर्न्ती पृथिवीं द्यां दीपितवतीं अनेहसं अपापाम् । सुशर्माणमित्यादि । गतम् । दैवीं नावं स्वरित्रां अनागसं अनवद्यां अस्रवन्तीं अच्छिद्रामारुहेम स्वस्तये अविनाशायेति ।।</p>
<h3 id="सयकतमनतर-88">संयुक्तमन्त्रः</h3>
<p>इ॒ह धृति॒स्स्वाहे॒ह विधृ॑ति॒स्स्वाहे॒ह रन्ति॒स्स्वाहे॒ह रम॑ति॒स्स्वाहा᳚ ॥ 48 ॥</p>
<h3 id="मनतर-275">मन्त्रः</h3>
<p>इ॒ह धृति॒स् स्वाहा᳚ । इ॒ह विधृ॑ति॒स् स्वाहा᳚ ।<br>
इ॒ह रन्ति॒स् स्वाहा᳚ ।  इ॒ह रम॑ति॒स् स्वाहा᳚ ॥ 48 ॥</p>
<h4 id="टक-269">टीका</h4>
<p>8उत्सृष्टे चतुर्षु पत्सु चतस्र आहुतीर्जुहोति - इह धृतिरित्यादि ।। व्याख्यातम् +++(सम्पादकटिप्पणिः-  प्रथमकाण्डे, द्वादशेऽनुवाके चतुर्थे मन्त्रे)+++ ।।</p>
<ul>
<li>सायमश्वस्य पत्सु चतस्रो धृतीर्जुहोति - इह धृतिरित्यादि ।। इहास्मिन् पादे धृतिर्धारणं तृप्तिर्वाऽस्तु । इह विधृतिः विद्यापुत्रादिसंपत्प्रभवा धृतिरस्तु । रन्तिः रतिसाधनभूता गवादयः सन्तु । &lsquo;क्तिच्क्तौ च&rsquo; इति क्तिच् &lsquo;न क्तिचि दीर्घश्च&rsquo; इति नलोपाभावः । इह रमतिः इह रमणमस्तु । रमतेरौणादिकोतिप्रत्ययः, उभयत्र वृषादित्वादाद्युदात्तत्वम् ।।</li>
</ul>
<p>इति सप्तमे प्रथमे अष्टादशोनुवाकः ॥</p>
<h2 id="अनवक-१९--अशवचरतहममनतर">अनुवाकः १९  अश्वचरितहोममन्त्राः</h2>
<h3 id="सयकतमनतर-89">संयुक्तमन्त्रः</h3>
<p>ई॒ङ्का॒राय॒ स्वाहेङ्कृ॑ताय॒ स्वाहा॒ क्रन्द॑ते॒ स्वाहा॑ऽव॒क्रन्द॑ते॒ स्वाहा॒ प्रोथ॑ते॒ स्वाहा᳚ प्र॒प्रोथ॑ते॒ स्वाहा॑ ग॒न्धाय॒ स्वाहा᳚ घ्रा॒ताय॒ स्वाहा᳚ प्रा॒णाय॒ स्वाहा᳚ व्या॒नाय॒ स्वाहा॑ऽपा॒नाय॒ स्वाहा॑</p>
<h3 id="मनतर-276">मन्त्रः</h3>
<p>ई॒ङ्का॒राय॒ स्वाहा᳚ । ईङ्कृ॑ताय॒ स्वाहा᳚ ।<br>
क्रन्द॑ते॒ स्वाहा᳚ । अ॒व॒क्रन्द॑ते॒ स्वाहा᳚ ।<br>
प्रोथ॑ते॒ स्वाहा᳚ । प्र॒प्रोथ॑ते॒ स्वाहा᳚ ।<br>
ग॒न्धाय॒ स्वाहा᳚ । घ्रा॒ताय॒ स्वाहा᳚ ।<br>
प्रा॒णाय॒ स्वाहा᳚ । व्या॒नाय॒ स्वाहा᳚ ।  अ॒पा॒नाय॒ स्वाहा᳚।</p>
<h4 id="टक-270">टीका</h4>
<p>1-11अथ पुरस्तात्स्विष्टकृतः त्र्यशीतिमश्वचरितान्युपजुहोति - ईंकारायेति ।। ईमित्यनुकरणशब्दस्सन्नाहादौ क्रियते अश्वेन । &lsquo;अनुकरणं चानितिपरम्&rsquo; इतिगतित्वात्थाथादिस्वरः । निवर्तमानावस्थ उच्यते । ईंकृतः स एव निवृत्तावस्थ उच्यते । पूर्ववद्गतित्वात् &lsquo;गतिरनन्तरः&rsquo; इति तस्य प्रकृतिस्वरत्वम् । क्रन्दते उच्चैर्हेषमाणाय । अवक्रन्दते अवाङ्मुखं निभृतं घोषमाणाय । अदुपदेशाल्लसार्वधातुकानुदात्तत्वे धातुस्वरः, उत्तरत्र कृदुत्तरपदप्रकृतिस्वरत्वम् । प्रोथते नासापुटाभ्यां शब्दं विस्तारयते । प्रप्रोथते उपर्युपरि तथाकुर्वते । प्रोथृ पर्याप्तौ, स एव स्वरः । गन्धाय गन्धयित्रे गन्धं गृह्णते । गन्ध अर्दने, पचाद्यच् । घ्राताय घ्रातवते । घ्रा गन्धोपादाने, व्यत्ययेन कर्तरि निष्ठा । मत्त्वर्थीयो वा लुप्यते । &lsquo;नुदविदोन्दत्राघ्रा&rsquo; इति निष्ठानत्वाभावः पाक्षिकः । प्राणव्यानापाना व्याख्याताः । पचाद्यजन्ताः । द्वितीयस्य छान्दसं सांहितिकं दीर्घत्वम्, प्रातिशाख्ये चोक्तं - &lsquo;व्युत्पूर्व आननुदात्तोनूष्मवति&rsquo; इति ।।</p>
<h3 id="सयकतमनतर-90">संयुक्तमन्त्रः</h3>
<p>सन्दी॒यमा॑नाय॒ स्वाहा॒ सन्दि॑ताय॒ स्वाहा॑ विचृ॒त्यमा॑नाय॒ स्वाहा॒ विचृ॑त्ताय॒ स्वाहा॑ पलायि॒ष्यमा॑णाय॒ स्वाहा॒ पला॑यिताय॒ स्वाहो॑परꣵस्य॒ते स्वाहोप॑रताय॒ स्वाहा॑ निवेख्ष्य॒ते स्वाहा॑ निवि॒शमा॑नाय॒ स्वाहा॒ निवि॑ष्टाय॒ स्वाहा॑</p>
<h3 id="मनतर-277">मन्त्रः</h3>
<p>स॒न्दी॒यमा॑नाय॒ स्वाहा᳚ । सन्दि॑ताय॒ स्वाहा᳚ ।<br>
वि॒चृ॒त्यमा॑नाय॒ स्वाहा᳚ । विचृ॑त्ताय॒ स्वाहा᳚ ।<br>
प॒ला॒यिष्यमा॑णाय॒ स्वाहा᳚ । पला॑यिताय॒ स्वाहा᳚ ।<br>
उ॒प॒र॒ꣵं॒स्य॒ते स्वाहा᳚ ।  उप॑रताय॒ स्वाहा᳚ ।<br>
नि॒वे॒ख्ष्य॒ते स्वाहा᳚ । नि॒वि॒शमा॑नाय॒ स्वाहा᳚ । निवि॑ष्टाय॒ स्वाहा᳚ ।</p>
<h4 id="टक-271">टीका</h4>
<p>12-22सन्दीयमानाय नियम्यमानाय । दो अवखण्डने, संपूर्वो बन्धवनकर्मा, &lsquo;घुमास्थागापा&rsquo; इति सूत्रेणेत्वम् । सन्दिताय बद्धाय । &lsquo;द्यतिस्यति&rsquo; इत्यादिना इत्वं, पूर्ववल्लसार्वधातुकानुदात्तत्वे गतिस्वरौ । विचृत्यमानाय विमुच्यमानाय । विचृत्ताय विमुक्ताय । चृती हिंसादौ, &lsquo;श्वीदितोनिष्ठायाम्&rsquo; इतीट्प्रतिषेधः, पूर्ववत्स्वरौ । पलायिष्यमाणाय हविर्भूत्वा शीध्रं देवसकाशं प्राप्स्यते । अय गतौ, &lsquo;उपसर्गस्यायतौ&rsquo; इति लत्वम् । पलायिताय देवसकाशं प्राप्ताय । तावेव स्वरौ । उपरंस्यते मनुष्यलोकं हित्वा देवसकाशे रन्तुं यास्यते । &lsquo;उपाच्च&rsquo; इति रमतेः परस्मैपदम्, &lsquo;शतुरनुमः&rsquo; इति विभकेरुदात्तत्वम् । उपरताय देवसकाशं गतवते । पूर्ववद्गतिस्वरः । निवेक्ष्यते देवान् प्रवेक्ष्यते । अतः परं त्रिकालवर्तिचरितग्रहणम् । &lsquo;शतुरनुमः&rsquo; इनि विभक्तेरुदात्तत्वम् । निविशमानाय । &lsquo;नेर्विशः&rsquo; इत्यात्मनेपदम् । पूर्ववद्व्यत्ययेन कुतः सतिशिष्टस्वरः । निविष्टाय । कर्तरि निष्ठा । तत्र व्यत्ययेन गतेः प्रकृतिस्वरत्वम् ।।</p>
<h3 id="सयकतमनतर-91">संयुक्तमन्त्रः</h3>
<p>निषथ्स्य॒ते स्वाहा॑ नि॒षीद॑ते॒ स्वाहा॒ निष॑ण्णाय॒ स्वाहा॑ [49]<br>
आ॒सि॒ष्य॒ते स्वाहाऽऽसी॑नाय॒ स्वाहा॑ऽऽसि॒ताय॒ स्वाहा॑ निपथ्स्य॒ते स्वाहा॑ नि॒पद्य॑मानाय॒ स्वाहा॒ निप॑न्नाय॒ स्वाहा॑ शयिष्य॒ते स्वाहा॒ शया॑नाय॒ स्वाहा॑ शयि॒ताय॒ स्वाहा᳚ ।</p>
<h3 id="मनतर-278">मन्त्रः</h3>
<p>नि॒ष॒थ्स्य॒ते स्वाहा᳚ । नि॒षीद॑ते॒ स्वाहा᳚ । निष॑ण्णाय॒ स्वाहा᳚ [49]  ।<br>
आ॒सि॒ष्य॒ते स्वाहा᳚ । आसी॑नाय॒ स्वाहा᳚ । आ॒सि॒ताय॒ स्वाहा᳚ ।<br>
नि॒प॒थ्स्य॒ते स्वाहा᳚ । नि॒पद्य॑मानाय॒ स्वाहा᳚ । निप॑न्नाय॒ स्वाहा᳚ ।<br>
श॒यि॒ष्य॒ते स्वाहा᳚ । शया॑नाय॒ स्वाहा᳚ । श॒यि॒ताय॒ स्वाहा᳚ ।</p>
<h4 id="टक-272">टीका</h4>
<p>23-34निषत्स्यते । निषीदनं आसनाधिकरणावस्थानपरिग्रहः । &lsquo;सदिरप्रतेः&rsquo; इति षत्वम् । निषीदते पाघ्रादिना सीदादेशः । निषण्णाय &lsquo;रदाभ्यां&rsquo; इति निष्ठानत्वम् । सर्वत्रोक्त एव स्वरः । आसिष्यते इत्यादि । गतम् । आसीनाय । अनुदात्तेत्त्वाल्लसार्वधातुकानुदात्तत्वम् । निपत्स्यते निपतनं शयनाधिकरणस्थानपरिग्रहः । व्यत्ययेनैव परस्मैपदम् । निपद्यमानाय । अदुपदेशाल्लसार्वधातुकानुदात्तत्वे श्यनो नित्त्वात् &lsquo;ञ्नित्यादिर्नित्यम्&rsquo; इत्याद्युदात्तत्वम्, उक्तमन्यत् । शयिष्यते । स्वरपरस्मैपदे उक्ते । शयानाय । ङित्वाल्लसार्वधातुकानुदात्तत्वम् ।।</p>
<h3 id="सयकतमनतर-92">संयुक्तमन्त्रः</h3>
<p>सम्मीलिष्य॒ते स्वाहा॑ स॒म्मील॑ते॒ स्वाहा॒ सम्मी॑लिताय॒ स्वाहा᳚ स्वफ्स्य॒ते स्वाहा᳚ स्वप॒ते स्वाहा॑ सु॒प्ताय॒ स्वाहा᳚ प्रभोथ्स्य॒ते स्वाहा᳚ प्र॒बुध्य॑मानाय॒ स्वाहा॒ प्रबु॑द्धाय॒ स्वाहा॑ जागरिष्य॒ते स्वाहा॒ जाग्र॑ते॒ स्वाहा॑ जागरि॒ताय॒ स्वाहा॒</p>
<h3 id="मनतर-279">मन्त्रः</h3>
<p>स॒म्मी॒लि॒ष्य॒ते स्वाहा᳚ । स॒म्मील॑ते॒ स्वाहा᳚ । सम्मी॑लिताय॒ स्वाहा᳚ ।<br>
स्व॒फ्स्य॒ते स्वाहा᳚ । स्व॒प॒ते स्वाहा᳚ । सु॒प्ताय॒ स्वाहा᳚ ।<br>
प्र॒भो॒थ्स्य॒ते स्वाहा᳚ । प्र॒बुध्य॑मानाय॒ स्वाहा᳚ । प्रबु॑द्धाय॒ स्वाहा᳚ ।<br>
जा॒ग॒रि॒ष्य॒ते स्वाहा᳚ । जाग्र॑ते॒ स्वाहा᳚ । जा॒ग॒रि॒ताय॒ स्वाहा᳚ ।</p>
<h4 id="टक-273">टीका</h4>
<p>35-46सम्मीलिष्यते इत्यादि ।। गतम् । स्वप्स्यते बाह्यकरणोपरमः स्वापः । गतमन्यत् । प्रभोत्स्यते । &lsquo;एकाचः&rsquo; इति भष्भावः । प्रबुद्ध्यमानाय जागरिष्यते । गतम् । जाग्रते । &lsquo;जक्षि&rsquo; इत्यादिना अभ्यस्तसंज्ञत्वात् &lsquo;अभ्यस्तानामादिः&rsquo; इत्याद्युदात्तत्वम् । जागरिताय । &lsquo;जाग्रोऽविचिण्णल्ङित्सु&rsquo; इति गुणः ।।</p>
<h3 id="सयकतमनतर-93">संयुक्तमन्त्रः</h3>
<p>शुश्रू॑षमाणाय॒ स्वाहा॑ शृण्व॒ते स्वाहा᳚ श्रु॒ताय॒ स्वाहा॑ वीख्षिष्य॒ते स्वाहा᳚ [50]  वीख्ष॑माणाय॒ स्वाहा॒ वीख्षि॑ताय॒ स्वाहा॑ सꣳहास्य॒ते स्वाहा॑ स॒ञ्जिहा॑नाय॒ स्वाहो॒ज्जिहा॑नाय॒ स्वाहा॑ विवर्थ्स्य॒ते स्वाहा॑ वि॒वर्त॑मानाय॒ स्वाहा॒ विवृ॑त्ताय॒ स्वाहा</p>
<h3 id="मनतर-280">मन्त्रः</h3>
<p>शुश्रू॑षमाणाय॒ स्वाहा᳚ । शृ॒ण्व॒ते स्वाहा᳚ । श्रु॒ताय॒ स्वाहा᳚ ।</p>
<p>वी॒ख्षि॒ष्य॒ते स्वाहा᳚ [50]। वीख्ष॑माणाय॒ स्वाहा᳚ । वीख्षि॑ताय॒ स्वाहा᳚ ।</p>
<p>स॒ꣳ॒हा॒स्य॒ते स्वाहा᳚ । स॒ञ्जिहा॑नाय॒ स्वाहा᳚ । उ॒ज्जिहा॑नाय॒ स्वाहा᳚ ।</p>
<p>वि॒व॒र्थ्स्य॒ते स्वाहा᳚ । विवर्त॑मानाय॒ स्वाहा᳚ । विवृ॑त्ताय॒ स्वाहा᳚ ।</p>
<h4 id="टक-274">टीका</h4>
<p>47-58शुश्रूषमाणाय जागरित्वा शब्दं श्रोतुमिच्छते । पूर्ववदाद्युदात्तत्वम् । &lsquo;ज्ञाश्रुस्मृदृशाम्&rsquo; इत्यात्मनेपदम् । उत्तरे गते । वीक्षिष्यते इत्यादि । गतम् । संहास्यत इत्यादि । गतम् । संहासनं बाह्येन्द्रियाणां स्वैस्स्वैर्विषयैस्संयोगः । ओहाङ् गतौ । संजिहानाय । &lsquo;भृञामित्&rsquo; इतीत्वम् । उज्जिहानाय कार्येषूद्योगं कुर्वते । उक्ते स्वरपरस्मैपदे । विवर्त्स्यते । विवर्तनं शयनस्थानत्यागः । ' वृद्भ्यस्स्यसनोः&rsquo; इति परस्मैपदम् । &lsquo;न वृद्ब्यश्चतुर्भ्यः&rsquo; इतीडभावः । उक्तमन्यत् । विवृत्ताय । &lsquo;उदितो वा&rsquo; इति विभाषितेट् &lsquo;यस्य विभाषा&rsquo; इतीट्प्रतिषेधः ।।</p>
<h3 id="सयकतमनतर-94">संयुक्तमन्त्रः</h3>
<p>उ॒त्थास्य॒ते स्वाहो॒त्तिष्ठ॑ते॒ स्वाहोत्थि॑ताय॒ स्वाहा॑ विधविष्य॒ते स्वाहा॑ विधून्वा॒नाय॒ स्वाहा॒ विधू॑ताय॒ स्वाहो᳚त्क्रꣵस्य॒ते स्वाहो॒त्क्राम॑ते॒ स्वाहोत्क्रा᳚न्ताय॒ स्वाहा॑ चङ्क्रमिष्य॒ते स्वाहा॑ चङ्क्र॒म्यमा॑णाय॒ स्वाहा॑ चङ्क्रमि॒ताय॒ स्वाहा॑</p>
<h3 id="मनतर-281">मन्त्रः</h3>
<p>उ॒त्था॒स्य॒ते स्वाहा᳚ । उ॒त्तिष्ठ॑ते॒ स्वाहा᳚ ।  उत्थि॑ताय॒ स्वाहा᳚ ।</p>
<p>वि॒ध॒वि॒ष्य॒ते स्वाहा᳚ । वि॒धू॒न्वा॒नाय॒ स्वाहा᳚ । विधू॑ताय॒ स्वाहा᳚ ।</p>
<p>उ॒त्क्र॒ꣵं॒स्य॒ते स्वाहा᳚ । उ॒त्क्राम॑ते॒ स्वाहा᳚ । उत्क्रा᳚न्ताय॒ स्वाहा᳚ ।</p>
<p>च॒ङ्क्र॒मि॒ष्य॒ते स्वाहा᳚ । च॒ङ्क्र॒म्यमा॑णाय॒ स्वाहा᳚ । च॒ङ्क्र॒मिताय॒ स्वाहा᳚ ।</p>
<h4 id="टक-275">टीका</h4>
<p>59-70उत्थास्यते । &lsquo;उदस्स्थास्तम्भ्वोः&rsquo; इति पूर्वरूपता । विधविष्यते । विधवनं देहस्य कम्पनम् । विधून्वानाय । धूञ् कम्पने, क्रैयादिकः, व्यत्ययेन श्नुः, कृदुत्तरपदप्रकतिस्वरत्वे शानच्स्वरः सतिशिष्टोपि विकरणस्वरः लसार्वधातुकस्वरेण बाध्यते । उत्क्रंस्यते । उत्क्रमणं शिरःकम्पनम्, व्यत्ययेनेडभावः । गतमन्यत् । चङ्क्रमिष्यते । चङ्क्रमणं पुनःपुनः क्रमणं सातत्येन गमनम् । यङन्ताल्ल्युटि &lsquo;यस्य हलः&rsquo; इति यलोपः ।।</p>
<h3 id="सयकतमनतर-95">संयुक्तमन्त्रः</h3>
<p>कण्डूयिष्य॒ते स्वाहा॑ कण्डू॒यमा॑नाय॒ स्वाहा॑ कण्डूयि॒ताय॒ स्वाहा॑ निकषिष्य॒ते स्वाहा॑ नि॒कष॑माणाय॒ स्वाहा॒ निक॑षिताय॒ स्वाहा॒ यदत्ति॒ तस्मै॒ स्वाहा॒ यत्पिब॑ति॒ तस्मै॒ स्वाहा॒ यन्मेह॑ति॒ तस्मै॒ स्वाहा॒ यच्छकृ॑त्क॒रोति॒ तस्मै॒ स्वाहा॒</p>
<h3 id="मनतर-282">मन्त्रः</h3>
<p>क॒ण्डू॒यि॒ष्य॒ते स्वाहा᳚ । क॒ण्डू॒यमा॑नाय॒ स्वाहा᳚ । क॒ण्डू॒यि॒ताय॒ स्वाहा᳚ ।</p>
<p>नि॒क॒षि॒ष्य॒ते स्वाहा᳚ । नि॒कष॑माणाय॒ स्वाहा᳚ । निक॑षिताय॒ स्वाहा᳚ ।</p>
<p>यदत्ति॒ तस्मै॒ स्वाहा᳚ । यत्पिब॑ति॒ तस्मै॒ स्वाहा᳚ ।</p>
<p>यन्मेह॑ति॒ तस्मै॒ स्वाहा᳚ । यच्छकृ॑त् क॒रोति॒ तस्मै॒ स्वाहा᳚ ।</p>
<h4 id="टक-276">टीका</h4>
<p>70-80कण्डूयिष्यते । दर्पनिमित्ता कण्डूया । कण्ड्वादिभ्यो यक् । निकषिष्यते । निकषणं काष्ठादिषु शरीरस्य । कष हिंसायाम् । निकषमाणाय । व्यत्ययेनात्मनेपदम् । गतमन्यत् । यदत्ति येन सामर्थ्येन अदनं करोति तस्मै स्वाहा । तस्मा एव वा अदनाय । एवं पानादिषु द्रष्टव्यम् ।।</p>
<h3 id="सयकतमनतर-96">संयुक्तमन्त्रः</h3>
<p>रेत॑से॒ स्वाहा᳚ प्र॒जाभ्य॒स्स्वाहा᳚ प्रजन॑नाय॒ स्वाहा॒ सर्व॑स्मै॒ स्वाहा᳚ ॥ [51]</p>
<h3 id="मनतर-283">मन्त्रः</h3>
<p>रेत॑से॒ स्वाहा᳚ । प्र॒जाभ्य॒स् स्वाहा᳚ ।
प्र॒जन॑नाय॒ स्वाहा᳚ । सर्व॑स्मै॒ स्वाहा᳚ ॥ [51]</p>
<h4 id="टक-277">टीका</h4>
<p>81-84रेतसे रेतस्सेचनकर्मणे । प्रजाभ्यः प्रजोत्पादनसामथ्यार्य । प्रजननाय प्रजननेन्द्रियाय । सर्वस्मै अनुक्तमन्यदपि चरितमश्वस्य हासरोदनादि तस्मै सर्वस्मै स्वाहा ।।</p>
<p>इति सप्तमे प्रथमे एकोनविंशोनुवाकः ॥</p>
<h2 id="अनवक-२०-सवतरहममनतर">अनुवाकः २० सावित्रहोममन्त्राः</h2>
<h3 id="सयकतमनतर-97">संयुक्तमन्त्रः</h3>
<p>अ॒ग्नये॒ स्वाहा॑ वा॒यवे॒ स्वाहा॒ सूर्या॑य॒ स्वाहा᳚ ।</p>
<h3 id="मनतर-284">मन्त्रः</h3>
<p>अ॒ग्नये॒ स्वाहा᳚ । वा॒यवे॒ स्वाहा᳚ । सूर्या॑य॒ स्वाहा᳚ ।</p>
<h4 id="टक-278">टीका</h4>
<p>1-3अथाश्वस्य सावित्राणि सप्त जुहोति - अग्नय इत्यादि ।। अग्नये वायवे सूर्यायेत्यादित्रीणि, उत्तराणि चत्वारि, &lsquo;अधि यदस्मिन्&rsquo; इत्यादि चतुष्पदा विराट् । &lsquo;शुभः, विशः, कव्यम्, परिज्मा'47 इति पादानामन्ताः । अग्नय इत्यादि । गतम् ।।</p>
<h3 id="सयकतमनतर-98">संयुक्तमन्त्रः</h3>
<p>ऋ॒तम॑स्यृ॒तस्य॒र्तम॑सि स॒त्यम॑सि स॒त्यस्य॑ स॒त्यम॑स्यृ॒तस्य॒ पन्था॑ असि दे॒वाना᳚ञ्छा॒याऽमृ॑तस्य॒ नाम॒ तथ्स॒त्यँय्यत्त्वम्प्र॒जाप॑ति॒रस्य्</p>
<h3 id="मनतर-285">मन्त्रः</h3>
<p>ऋ॒तम॑सि । ऋ॒तस्य॒र्तम॑सि । स॒त्यम॑सि । स॒त्यस्य॑ स॒त्यम॑सि ।
ऋ॒तस्य॒ पन्था॑ असि ।
दे॒वाना᳚ञ् छा॒या , ऽमृत॑स्य॒ नाम॒ ,
तथ्स॒त्यँय् यत्त्वम् , प्र॒जाप॑ति॒रसि ।</p>
<h4 id="टक-279">टीका</h4>
<p>4-7ऋतं यज्ञः त्वमेवासि, प्राधान्यात्स्तुतिः । ऋतस्य ऋतमसीति । ऋतस्यापि यज्ञस्यापि त्वं यज्ञोसि त्वया हि यज्ञः इष्टसाधनं भवतीति । किं च - सत्यमवितथं सति साधु सत्यं तदपि त्वमेवासि सत्यस्यापि प्रकृष्टतरं सत्यं त्वमसि । किंच - ऋतस्य यज्ञस्य पन्थाः प्राप्तिमार्गस्त्वमसि त्वया हीष्टे यागफलं प्राप्यते इति । अपि च - त्वं देवानां छायेवासि अनन्यभूतत्वात् । यद्वा - छाया गृहं, गृहमेव त्वं देवानामसि । ब्राह्मणं च भवति - &lsquo;अश्वे वै सर्वा देवता अन्वायत्ताः&rsquo; इति । किंच - अमृतस्य नाम अमरणत्वस्य नमनं त्वमसि । यद्बा - अमृतस्य पर्यायान्तरं त्वमस्यश्व इति । यस्मादेवं त्वमसि तस्मात्तत्सत्यं (कविं) यत्त्वम् । प्रजापतिरसि त्वमेव प्रजापतिः प्रजापतितुल्यो वा त्वमसीति त्वा मन्यामहे । तत्र न काचित्स्तुतिरिति ।।</p>
<h3 id="सयकतमनतर-99">संयुक्तमन्त्रः</h3>
<p>अधि॒ यद॑स्मिन्वा॒जिनी॑व॒ शुभ॒स्स्पर्ध॑न्ते॒ दिव॒स्सूर्ये॑ण॒ विशो॒ऽपो वृ॑णा॒नᳶ प॑वते क॒व्यन्प॒शुन्न गो॒पा इर्य॒ᳶ परि॑ज्मा ॥ 52 ॥</p>
<h3 id="मनतर-286">मन्त्रः</h3>
<p>अधि॒ यद॑स्मिन् वा॒जिनी॑व॒ शुभ॒स् ,
स्पर्ध॑न्ते॒ दिव॒स् सूर्ये॑ण॒ विशो॒ ,<br>
अ॒पो वृ॑णा॒नᳶ प॑वते क॒व्यन् ,</p>
<p>प॒शुन् न गो॒पा इर्य॒ᳶ परि॑ज्मा ॥ 52 ॥</p>
<h4 id="टक-280">टीका</h4>
<p>8-11किंच - यत् यस्मादीदृशेऽस्मिन् महाभागे वाजिनि अश्वे अधिकमिव वर्तन्ते । के? शुभः योग्यता गुणाः अग्न्यादिदेवताभ्योप्यधिकमस्मिन् अश्वे गुणास्सन्ति, तस्मादसहमानाः अनेनाश्वेन स्पर्धन्ते दिवः दिवौकसः सूर्येण सवित्रा विशः देवविशो मरुदादयश्च । यद्वा - अनेनाश्वेन सूर्येण सावकेन सर्वलोकोत्पत्तिहेतुना सह स्पर्धन्ते देवा इति । किंच - अयमश्वोपो वृणानः उदकमुत्पा- दयितुमिच्छन् कर्माणि वा प्रजानां यथायथं प्रवर्तयितुमिच्छन् पवते पुनाति सर्वम् । पवमानरूपोण वा वृष्टिमुत्पादयितुमिच्छन् सर्वत्र गच्छति । गमनकर्माऽत्र पवतिः । कव्यन् स्तुतिमात्मन इच्छन् । कु शब्दे, &lsquo;ऋदोरप्&rsquo; कवं स्तुतिमात्मन इच्छतीति क्यच्, छान्दसोन्त्यलोपः, ' न छन्दसि&rsquo; इत्यवर्णस्य क्यचीत्वाभावः, सर्वैस्स्तूयमान इति यावत् । यद्वा - कव्यन् शब्दं महान्तं कुर्वन् । कु शब्दे, छान्दसो यकारो विकरणस्य, ' धातोस्तन्निमित्तस्यैव&rsquo; इत्यवादेशः । पशुं न पशुमिव वृणानो गोपाः । गाः पातीति पातेर्विच् । इर्यः इरा अन्नं, तत्संयोगनिमित्तभूतः इति स्मत् [तस्मात्]? इरायां वा वायुः परिशुद्धः सर्वतो हन्ता सर्वलोकस्येति हेतुत्वमगमत् तद्द्वारेण सर्वगतत्वात् अस्य वाजिनः । परिज्मा इति निपात्यते । तस्मादीदृशोयं अश्वोस्मदभिमतं साधयतीति । वायुरेवोच्यते सर्वेण - ईदृशो यः परिज्मा वायुः पवते, त्वया सोपि स्पर्धते इति ।।</p>
<p>इति श्रीभट्टभास्करमिश्रविरचिते ज्ञानयज्ञाख्ये यजुर्वेदभाष्ये सप्तमकाण्डे प्रथमप्रपाठके विंशोनुवाकः ॥</p>
<p>प्रपाठकश्च समाप्तः ॥
ओम् ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/7/1/">प्रपाठकः १ </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: प्रपाठकः १</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vvasuki/saMskAra/issues/new" >
      प्रतिस्पन्दः
    </a>
    <div class="btn small border">
      Built on 2020 Aug 30 11:18:17 UTC. (<a href="http://google.com/search?q=11%3a18%3a17%20UTC to IST">IST</a>)</div>
    </div>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
