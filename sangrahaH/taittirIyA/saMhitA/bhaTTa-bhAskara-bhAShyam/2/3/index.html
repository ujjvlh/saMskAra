<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पणयः  | प्रपाठकः 3</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.72.0" />
    
    
      <META NAME="ROBOTS" CONTENT="INDEX, FOLLOW">
    

    <link href="/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/" rel="alternate" type="application/rss+xml" title="संस्कारे विश्वासटिप्पणयः" />
    <link href="/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/" rel="feed" type="application/rss+xml" title="संस्कारे विश्वासटिप्पणयः" />

    <meta property="og:title" content="प्रपाठकः 3" />
<meta property="og:description" content="अथ तैत्तिरीय संहितीयां द्वितीयकाण्डे तृतीयः (प्रश्नः) प्रपाठकः ॥ इष्टिविधानम् । अनुवाकः १ भूतिकामस्य आदित्यश्चरुः विश्वेदेवा ऋषयः ।
संयुक्तमन्त्रः आ॒दि॒त्येभ्यो॒ भुव॑द्वद्भ्यश्च॒रुन्निर्व॑पे॒द्भूति॑काम आदि॒त्या वा ए॒तम्भूत्यै॒ प्रति॑ नुदन्ते॒ योऽल॒म्भूत्यै॒ सन्भूति॒न्न प्रा॒प्नोत्या॑दि॒त्याने॒व भुव॑द्वत॒स्स्वेन॑ भाग॒धेये॒नोप॑ धावति॒ त ए॒वैन॒म्भूति॑ङ्गमयन्ति॒ भव॑त्ये॒व
मन्त्रः आ॒दि॒त्येभ्यो॒ भुव॑द्वद्भ्यश्च॒रुन्निर्व॑पे॒द्भूति॑कामः ।
आ॒दि॒त्य वा ए॒तम्भूत्यै॒ प्रति॑ नुदन्ते ।
योऽल॒म्भूत्यै॒ सन्भूति॒न्न प्रा॒प्नोति॑।
आ॒दि॒त्याने॒व भुव॑द्वत॒स्स्वेन॑ भाग॒धेये॒नोप॑ धावति ।
त ए॒वैन॒म्भूति॑ङ्गमयन्ति॒ भव॑त्ये॒व ।
टीका 1आदित्येभ्यो भुवद्वद्भ्य इत्यादि ॥ भवता अपिद्रा [अवित्रा] तद्वन्तो भुवद्वन्तः, याज्यानुवाक्ययोस्तादृशत्वात् । भवतेर्लटश्शत्रादेशः, &lsquo;बहुलं छन्दसि&rsquo; इति शपो लुक्, &lsquo;व्यत्ययेनाद्युदात्तत्वम् । शपि वा व्यत्ययेन गुणाभावः, तत्रादुपदेशाल्लसार्वधातुकानुदात्तत्वे धातुस्वरः, &lsquo;तसौ मत्वर्थे&rsquo; इति व्यत्ययेन न प्रवर्तते । तत्र &lsquo;यज्ञो देवानाम्&rsquo; इति पुरोनुवाक्या, &lsquo;शुचिरपः&rsquo; इति याज्या, तत्र &lsquo;आदित्यासो भवता मृडयन्तः&rsquo; &lsquo;य आदित्यानां भवति प्रणीतौ&rsquo; इति दर्शनात् भुवद्वत्त्वम् । गतमन्यत् ॥" />
<meta property="og:type" content="article" />
<meta property="og:url" content="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/" />

<meta itemprop="name" content="प्रपाठकः 3">
<meta itemprop="description" content="अथ तैत्तिरीय संहितीयां द्वितीयकाण्डे तृतीयः (प्रश्नः) प्रपाठकः ॥ इष्टिविधानम् । अनुवाकः १ भूतिकामस्य आदित्यश्चरुः विश्वेदेवा ऋषयः ।
संयुक्तमन्त्रः आ॒दि॒त्येभ्यो॒ भुव॑द्वद्भ्यश्च॒रुन्निर्व॑पे॒द्भूति॑काम आदि॒त्या वा ए॒तम्भूत्यै॒ प्रति॑ नुदन्ते॒ योऽल॒म्भूत्यै॒ सन्भूति॒न्न प्रा॒प्नोत्या॑दि॒त्याने॒व भुव॑द्वत॒स्स्वेन॑ भाग॒धेये॒नोप॑ धावति॒ त ए॒वैन॒म्भूति॑ङ्गमयन्ति॒ भव॑त्ये॒व
मन्त्रः आ॒दि॒त्येभ्यो॒ भुव॑द्वद्भ्यश्च॒रुन्निर्व॑पे॒द्भूति॑कामः ।
आ॒दि॒त्य वा ए॒तम्भूत्यै॒ प्रति॑ नुदन्ते ।
योऽल॒म्भूत्यै॒ सन्भूति॒न्न प्रा॒प्नोति॑।
आ॒दि॒त्याने॒व भुव॑द्वत॒स्स्वेन॑ भाग॒धेये॒नोप॑ धावति ।
त ए॒वैन॒म्भूति॑ङ्गमयन्ति॒ भव॑त्ये॒व ।
टीका 1आदित्येभ्यो भुवद्वद्भ्य इत्यादि ॥ भवता अपिद्रा [अवित्रा] तद्वन्तो भुवद्वन्तः, याज्यानुवाक्ययोस्तादृशत्वात् । भवतेर्लटश्शत्रादेशः, &lsquo;बहुलं छन्दसि&rsquo; इति शपो लुक्, &lsquo;व्यत्ययेनाद्युदात्तत्वम् । शपि वा व्यत्ययेन गुणाभावः, तत्रादुपदेशाल्लसार्वधातुकानुदात्तत्वे धातुस्वरः, &lsquo;तसौ मत्वर्थे&rsquo; इति व्यत्ययेन न प्रवर्तते । तत्र &lsquo;यज्ञो देवानाम्&rsquo; इति पुरोनुवाक्या, &lsquo;शुचिरपः&rsquo; इति याज्या, तत्र &lsquo;आदित्यासो भवता मृडयन्तः&rsquo; &lsquo;य आदित्यानां भवति प्रणीतौ&rsquo; इति दर्शनात् भुवद्वत्त्वम् । गतमन्यत् ॥">

<meta itemprop="wordCount" content="11594">



<meta itemprop="keywords" content="" /><meta name="twitter:card" content="summary"/>
<meta name="twitter:title" content="प्रपाठकः 3"/>
<meta name="twitter:description" content="अथ तैत्तिरीय संहितीयां द्वितीयकाण्डे तृतीयः (प्रश्नः) प्रपाठकः ॥ इष्टिविधानम् । अनुवाकः १ भूतिकामस्य आदित्यश्चरुः विश्वेदेवा ऋषयः ।
संयुक्तमन्त्रः आ॒दि॒त्येभ्यो॒ भुव॑द्वद्भ्यश्च॒रुन्निर्व॑पे॒द्भूति॑काम आदि॒त्या वा ए॒तम्भूत्यै॒ प्रति॑ नुदन्ते॒ योऽल॒म्भूत्यै॒ सन्भूति॒न्न प्रा॒प्नोत्या॑दि॒त्याने॒व भुव॑द्वत॒स्स्वेन॑ भाग॒धेये॒नोप॑ धावति॒ त ए॒वैन॒म्भूति॑ङ्गमयन्ति॒ भव॑त्ये॒व
मन्त्रः आ॒दि॒त्येभ्यो॒ भुव॑द्वद्भ्यश्च॒रुन्निर्व॑पे॒द्भूति॑कामः ।
आ॒दि॒त्य वा ए॒तम्भूत्यै॒ प्रति॑ नुदन्ते ।
योऽल॒म्भूत्यै॒ सन्भूति॒न्न प्रा॒प्नोति॑।
आ॒दि॒त्याने॒व भुव॑द्वत॒स्स्वेन॑ भाग॒धेये॒नोप॑ धावति ।
त ए॒वैन॒म्भूति॑ङ्गमयन्ति॒ भव॑त्ये॒व ।
टीका 1आदित्येभ्यो भुवद्वद्भ्य इत्यादि ॥ भवता अपिद्रा [अवित्रा] तद्वन्तो भुवद्वन्तः, याज्यानुवाक्ययोस्तादृशत्वात् । भवतेर्लटश्शत्रादेशः, &lsquo;बहुलं छन्दसि&rsquo; इति शपो लुक्, &lsquo;व्यत्ययेनाद्युदात्तत्वम् । शपि वा व्यत्ययेन गुणाभावः, तत्रादुपदेशाल्लसार्वधातुकानुदात्तत्वे धातुस्वरः, &lsquo;तसौ मत्वर्थे&rsquo; इति व्यत्ययेन न प्रवर्तते । तत्र &lsquo;यज्ञो देवानाम्&rsquo; इति पुरोनुवाक्या, &lsquo;शुचिरपः&rsquo; इति याज्या, तत्र &lsquo;आदित्यासो भवता मृडयन्तः&rsquo; &lsquo;य आदित्यानां भवति प्रणीतौ&rsquo; इति दर्शनात् भुवद्वत्त्वम् । गतमन्यत् ॥"/>

      
    

    <script src="/saMskAra/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vvasuki.github.io\/saMskAra\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vvasuki\/saMskAra\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vvasuki\/saMskAra\/edit\/master\/content\/\u0022,\u0022mainSections\u0022:[\u0022mantrah\u0022],\u0022mainsections\u0022:[\u0022mantrah\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022contents\u0022:[{\u0022url\u0022:\u0022recdir:\/\/mantraH\/\u0022}],\u0022title\u0022:\u0022मन्त्राः\u0022},{\u0022contents\u0022:[{\u0022url\u0022:\u0022recdir:\/\/kalpaH\/\u0022}],\u0022title\u0022:\u0022कल्पः\u0022},{\u0022contents\u0022:[{\u0022url\u0022:\u0022recdir:\/\/sangrahaH\/\u0022}],\u0022title\u0022:\u0022सङ्ग्रहः\u0022},{\u0022contents\u0022:[{\u0022url\u0022:\u0022recdir:\/\/bloodlines\/\u0022}],\u0022title\u0022:\u0022वंशाः\u0022},{\u0022contents\u0022:[{\u0022url\u0022:\u0022recdir:\/\/nyAya-vaisheShike\/\u0022}],\u0022title\u0022:\u0022न्यायशास्त्रम्\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022}],\u0022title\u0022:\u0022विषयान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022https:\/\/vvasuki.github.io\/\u0022}],\u0022title\u0022:\u0022भागाः\u0022},\u0022top_bar\u0022:[{\u0022title\u0022:\u0022म\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/mantraH\/\u0022},{\u0022title\u0022:\u0022स\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/sAma\/\u0022}]}");
    let autocompletePageUrl = "\/saMskAra\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/saMskAra\/sangrahaH\/taittirIyA\/saMhitA\/bhaTTa-bhAskara-bhAShyam\/2\/3\/".replace(basePath, "/");
    pageVars.pageParams = {};
    pageVars.pageSource = "sangrahaH\/taittirIyA\/saMhitA\/bhaTTa-bhAskara-bhAShyam\/2\/3.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/saMskAra/webpack_dist/main-bundle.js"></script>
    <script src="/saMskAra/webpack_dist/transliteration-bundle.js"></script>
    <script src="/saMskAra/non_webpack_js/disqus.js"></script>
    <script src="/saMskAra/webpack_dist/ui_lib-bundle.js"></script>
    <link rel="stylesheet" href="/saMskAra/css/fonts.css">
    <link rel="stylesheet" href="/saMskAra/css/@fortawesome/fontawesome-free/css/solid.min.css">
    

    <link rel="stylesheet" href="/saMskAra/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/" />
    <link rel="alternate" hreflang="sa-Deva" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=devanagari" />
    <link rel="alternate" hreflang="sa-Knda" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=kannada" />
    <link rel="alternate" hreflang="sa-Mlym" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=malayalam" />
    <link rel="alternate" hreflang="sa-Telu" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=tamil_superscripted" />
    <link rel="alternate" hreflang="sa-Taml" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=tamil" />
    <link rel="alternate" hreflang="sa-Gran" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=grantha" />
    <link rel="alternate" hreflang="sa-Gujr" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=gujarati" />
    <link rel="alternate" hreflang="sa-Orya" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=assamese" />
    <link rel="alternate" hreflang="sa-Beng" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=bengali" />
    <link rel="alternate" hreflang="sa-Guru" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=gurmukhi" />
    <link rel="alternate" hreflang="sa-Cyrl" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=cyrillic" />
    <link rel="alternate" hreflang="sa-Sinh" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=sinhala" />
    <link rel="alternate" hreflang="sa-Shar" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=sharada" />
    <link rel="alternate" hreflang="sa-Brah" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=brahmi" />
    <link rel="alternate" hreflang="sa-Modi" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=modi" />
    <link rel="alternate" hreflang="sa-Tirh" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iast" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/?transliteration_target=iast" />
    
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/saMskAra/" class="btn col border">
            <i class="fas fa-gopuram ">संस्कारे विश्वासटिप्पणयः <br/> प्रपाठकः 3</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <form action="/saMskAra/search">
            <input id="titleSearchInputBox" placeholder="शीर्षिकान्विष्यताम्" name="s"><i class="btn fas fa-search "></i>
          </form>
          <a href="/saMskAra/custom_site_search/"  class="btn btn-default">Full search</a>
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iast">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
        </div>
        <div class="row col  d-flex justify-content-center">
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
        <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="प्रपाठकः 3">प्रपाठकः 3</h1>
    
    <a id="editLink" class="btn btn-primary"  href="https://github.com/vvasuki/saMskAra/edit/master/content/sangrahaH/taittirIyA/saMhitA/bhaTTa-bhAskara-bhAShyam/2/3.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <h2 id="अथ--तततरय-सहतय-दवतयकणड-ततय-परशन-परपठक-">अथ  तैत्तिरीय संहितीयां द्वितीयकाण्डे तृतीयः (प्रश्नः) प्रपाठकः ॥</h2>
<h2 id="इषटवधनम-">इष्टिविधानम् ।</h2>
<h2 id="अनवक-१-भतकमसय-आदतयशचर">अनुवाकः १ भूतिकामस्य आदित्यश्चरुः</h2>
<p>विश्वेदेवा ऋषयः ।</p>
<h3 id="सयकतमनतर">संयुक्तमन्त्रः</h3>
<p>आ॒दि॒त्येभ्यो॒ भुव॑द्वद्भ्यश्च॒रुन्निर्व॑पे॒द्भूति॑काम आदि॒त्या वा ए॒तम्भूत्यै॒ प्रति॑ नुदन्ते॒ योऽल॒म्भूत्यै॒ सन्भूति॒न्न प्रा॒प्नोत्या॑दि॒त्याने॒व भुव॑द्वत॒स्स्वेन॑ भाग॒धेये॒नोप॑ धावति॒ त ए॒वैन॒म्भूति॑ङ्गमयन्ति॒ भव॑त्ये॒व</p>
<h3 id="मनतर">मन्त्रः</h3>
<p>आ॒दि॒त्येभ्यो॒ भुव॑द्वद्भ्यश्च॒रुन्निर्व॑पे॒द्भूति॑कामः ।<br>
आ॒दि॒त्य वा ए॒तम्भूत्यै॒ प्रति॑ नुदन्ते ।<br>
योऽल॒म्भूत्यै॒ सन्भूति॒न्न प्रा॒प्नोति॑।<br>
आ॒दि॒त्याने॒व भुव॑द्वत॒स्स्वेन॑ भाग॒धेये॒नोप॑ धावति ।<br>
त ए॒वैन॒म्भूति॑ङ्गमयन्ति॒ भव॑त्ये॒व ।</p>
<h4 id="टक">टीका</h4>
<p>1आदित्येभ्यो भुवद्वद्भ्य इत्यादि ॥ भवता अपिद्रा [अवित्रा] तद्वन्तो भुवद्वन्तः, याज्यानुवाक्ययोस्तादृशत्वात् । भवतेर्लटश्शत्रादेशः, &lsquo;बहुलं छन्दसि&rsquo; इति शपो लुक्, &lsquo;व्यत्ययेनाद्युदात्तत्वम् । शपि वा व्यत्ययेन गुणाभावः, तत्रादुपदेशाल्लसार्वधातुकानुदात्तत्वे धातुस्वरः, &lsquo;तसौ मत्वर्थे&rsquo; इति व्यत्ययेन न प्रवर्तते । तत्र &lsquo;यज्ञो देवानाम्&rsquo; इति पुरोनुवाक्या, &lsquo;शुचिरपः&rsquo; इति याज्या, तत्र &lsquo;आदित्यासो भवता मृडयन्तः&rsquo; &lsquo;य आदित्यानां भवति प्रणीतौ&rsquo; इति दर्शनात् भुवद्वत्त्वम् । गतमन्यत् ॥</p>
<h3 id="अपरदधपरदधयमनयरदतयशचर">अपरुद्धापरुद्ध्यमानयोरादित्यश्चरुः</h3>
<h4 id="सयकतमनतर-1">संयुक्तमन्त्रः</h4>
<p>आ॒दि॒त्येभ्यो॑ धा॒रय॑द्वद्भ्यश्च॒रुन्निर्व॑पेदप॑रुद्धो वाऽपरु॒ध्यमा॑नो वा ..</p>
<h4 id="मनतर-1">मन्त्रः</h4>
<p>आ॒दि॒त्येभ्यो॑ धा॒रय॑द्वद्भ्यश्च॒रुन्निर्व॑पेत् ।<br>
अप॑रुद्धो वाऽपरु॒ध्यमा॑नो वा +++(एतं चरुं निर्वपेत् )+++..</p>
<h5 id="टक-1">टीका</h5>
<p>2धारयद्वद्भ्य इति ॥ धारयच्छब्दवत्त्वाद्याज्यानुवाक्ययोः, यथा'धारयन्त अदित्यासः&rsquo; तिस्रो भूमीर्धारयन्&rsquo; इति । अत्रापि पूर्ववद्भत्वाभावः, अयस्मयादित्वाद्वा उभयत्र पदत्वम् । अपरुद्ध इत्यादि । अपरुद्धो राजान्तरेणापहृतराष्ट्रः । स एतं चरुं निर्वपेत् पुना राष्ट्रं लप्सीयेति । अपरुद्ध्यमानो वा राजान्तरेणापजिहीर्षितराष्ट्रः । स वा निर्वपेदिमं चरुं मा मा राष्ट्रं हासीदिति ।</p>
<h3 id="अपरदधरषटरवगतकमसय-आदतयशचर">अपरुद्धराष्ट्रावगतिकामस्य आदित्यश्चरुः</h3>
<h4 id="मनतर-2">मन्त्रः</h4>
<p>आ॒दि॒त्या वा अ॑परो॒द्धारः॑ , आ॒दि॒त्या अ॑वगमयि॒तारः॑ , आ॒दि॒त्याने॒व धा॒रय॑द्वतः ,<br>
स्वेन॑ भाग॒धेये॒नोप॑ धावति ।<br>
त ए॒वैनँ॑व्वि॒शि दा᳚ध्रति ।<br>
अ॒न॒प॒रु॒ध्यो भ॑वति ।</p>
<h5 id="टक-2">टीका</h5>
<p>आदित्या वा इत्यादि । आदित्या एव रास्ट्रस्यापरोद्धारः अपहर्तारः राष्ट्रापहारेण वास्य दुःखयितारः । आदित्या एव तस्यापगमयितारः । तस्मात्तेनानेन चरुणा एनमपरुद्धं विशि प्रकृतिषु दाध्रति धारयन्ति धारयद्वत्त्वात् । धारयतेः &lsquo;दाधर्तिदर्धर्ति&rsquo; इत्यादिना निपात्यते । ततश्चायमनपरुद्ध्यः अपरोद्धुमशक्यो भवति । छान्दसो यत् ; &lsquo;ययतोश्चादर्थे&rsquo; इत्युत्तरपदान्तोदात्तत्वम् ॥</p>
<h3 id="अपरदधयमनसय-परतबनधतरतमयन-परयगवशष">अपरुद्ध्यमानस्य प्रतिबन्धतारतम्येन प्रयोगविशेषाः</h3>
<h4 id="सयकतमनतर-2">संयुक्तमन्त्रः</h4>
<p>अदि॒तेऽनु॑ मन्य॒स्वेत्य॑परु॒ध्यमा॑नोऽस्य प॒दमा द॑दीते॒यँव्वा अदि॑तिरि॒यमे॒वास्मै॑ रा॒ज्यमनु॑ मन्यते</p>
<h4 id="मनतर-3">मन्त्रः</h4>
<p>अदि॒तेऽनु॑ मन्य॒स्व, इत्य॑परु॒ध्यमा॑नोऽस्य प॒दमा द॑दीत  ।<br>
इ॒यँव्वा अदि॑तिः, इ॒यमे॒वास्मै॑ रा॒ज्यमनु॑ मन्यते ।</p>
<h5 id="टक-3">टीका</h5>
<p>3अथात्र प्रयोगविशेषा उच्यन्ते - तत्रापरुद्ध्यमानोस्यापरोद्धुः पदं पदपांसूनाददीत - अदितेनु मन्यस्वेति ॥ हे अदिते अखण्डिते पृथिवि मामनुमन्यस्व अनुजानीहि राज्यप्राप्तिमिति । गतमन्यत् ॥</p>
<h3 id="सयकतमनतर-3">संयुक्तमन्त्रः</h3>
<p>स॒त्याशीरित्या॑ह स॒त्यामे॒वाशिष॑ङ्कुरुते ।</p>
<h3 id="मनतर-4">मन्त्रः</h3>
<p>स॒त्याशीरित्या॑ह ,<br>
स॒त्यामे॒वाशिष॑ङ्कुरुते ।</p>
<h4 id="टक-4">टीका</h4>
<p>4अथ तान् पांसून् यजमानस्याञ्जलौ आवपति - सत्याशीरिति ॥ सत्या अमोघफला आशीः प्रार्थना अस्य, अयमस्माकमनुपरुद्धो भवत्विति यावत् । गतमन्यत् ॥</p>
<h3 id="सयकतमनतर-4">संयुक्तमन्त्रः</h3>
<p>इ॒ह  मन॒ इत्या॑ह प्र॒जा ए॒वास्मै॒ सम॑नसᳵ करो॒ति</p>
<h3 id="मनतर-5">मन्त्रः</h3>
<p>इ॒ह मन॒ इत्या॑ह,<br>
प्र॒जा ए॒वास्मै॒ सम॑नसᳵ करोति ।</p>
<h4 id="टक-5">टीका</h4>
<p>5अथैतान् पांसूनुपनिगृह्णाति उपनिपीडयति - इह मन इति ॥ इहास्मिन् मयि मनोस्तु प्रजानामिति । ततस्सर्वा अस्मै समनसः अस्मिन्नेव सक्तमनसः करोति, ततोनपरुद्धो भवतीति ॥</p>
<h3 id="सयकतमनतर-5">संयुक्तमन्त्रः</h3>
<p>उप॒ प्रेत॑ मरुतः [2]  सु॒दा॒न॒व॒ ए॒ना वि॒श्पति॑ना॒भ्य॑मुꣳ राजा॑न॒मित्या॑ह मारु॒ती वै विड्ज्ये॒ष्ठो वि॒श्पति॑र्वि॒शैवनꣳ॑ रा॒ष्ट्रेण॒ सम॑र्धयति</p>
<h3 id="मनतर-6">मन्त्रः</h3>
<p>उप॒ प्रेत॑ मरुत सु॒दा॒न॒व॒ ए॒ना वि॒श्पति॑ना..</p>
<h4 id="टक-6">टीका</h4>
<p>6अथ पदपांसूनादाय हरति - उप प्रेतेति द्विपदया जगत्या ॥ सामर्थ्याच्चायं मन्त्रोञ्जल्यावपनमन्त्रात्पूर्वो द्रष्टव्यः । हे मरुतस्सुदानवः सुष्ठु दातारोभिमतानां उपप्रेत उपसम्प्राप्नुत एना अनेनावरोधकेन । &lsquo;सुपां सुलुक्&rsquo; इति तृतीयाया आजादेशः । विश्पतिना राज्ञा सह उपप्रेत । अयस्मयादित्वेन भत्वाद्विशो जश्त्वाभावः, तेनानवग्रहः, &lsquo;परादिश्छन्दसि&rsquo; इत्युत्तरपदाद्युदात्तत्वम् ।</p>
<h3 id="मनतर-7">मन्त्रः</h3>
<p>अभ्य॑मुꣳ राजा॑न॒मित्या॑ह ।</p>
<h4 id="टक-7">टीका</h4>
<p>अमुमपरुद्ध्यमानं वीरसिंहवर्माणं राजानमभि इममभिमुखीकृत्येममनपरुद्धं कर्तुमुपप्रेतेति ।
। मरुतां राज्ञां च विशामधिपतित्वाद्विशा राष्ट्रेण समृद्धमेव करोति, एतन्मन्त्रसामर्थ्यात् ।</p>
<h3 id="मनतर-8">मन्त्रः</h3>
<p>मा॒रु॒ती वै विड् , ज्ये॒ष्ठो वि॒श्पतिः॑ , वि॒शैवनꣳ॑ रा॒ष्ट्रेण॒ सम॑र्धयति ।</p>
<h4 id="टक-8">टीका</h4>
<p>अथ तान् पांसून् सञ्चरे अपरोद्धुर्मार्गे परावपति । अत्र यं यजमानो द्वेष्टि तं मनसा ध्यायति । अथ चरुणा यजेतेति । एवमपरुद्ध्यमानोनपरुद्धो भवति ॥</p>
<h3 id="अपरदधरषटरवगतय-इषटयनतरम">अपरुद्धराष्ट्रावगतये इष्ट्यन्तरम्</h3>
<h4 id="सयकतमनतर-6">संयुक्तमन्त्रः</h4>
<p>यᳶ प॒रस्ता᳚द्ग्राम्यवा॒दी स्यात्तस्य॑ गृ॒हाद्व्री॒हीना ह॑रेच्छु॒क्लाꣳश्च॑ कृ॒ष्णाꣳश्च॒ वि चि॑नुया॒द्ये शु॒क्लास्स्युस्तमा॑दि॒त्यञ्च॒रुन्निर्व॑पेदादि॒त्या वै दे॒वत॑या॒ विड्विश॑मे॒वाव॑ गच्छति [3] अव॑गतास्य॒ विडन॑वगतꣳ रा॒ष्ट्रमित्या॑हु॒र्ये कृ॒ष्णास्स्युस्तव्वाँ॑रु॒णञ्च॒रुन्निर्व॑पेद्वारु॒णँव्वै रा॒ष्ट्रमु॒भे ए॒व विश॑ञ्च रा॒ष्ट्रञ्चाव॑ गच्छति</p>
<h4 id="मनतर-9">मन्त्रः</h4>
<p>यᳶ प॒रस्ता᳚द्ग्राम्यवा॒दी स्यात् ,
तस्य॑ गृ॒हाद्व्री॒हीना ह॑रेत् ।<br>
शु॒क्लाꣳश्च॑ कृ॒ष्णाꣳश्च॒ वि चि॑नुयात् ।<br>
ये शु॒क्लास्स्युस्तमा॑दि॒त्यञ्च॒रुन्निर्व॑पेत् ।<br>
आ॒दि॒त्या वै दे॒वत॑या॒ विड्, विश॑मे॒वाव॑ गच्छति ।</p>
<h5 id="टक-9">टीका</h5>
<p>7अथ अपरुद्धराष्ट्रावगतये इष्ट्यन्तरं विदधाति - यः परस्तादिति ॥ ग्राम्यैः पूर्वमुक्ते पश्चाद्ग्रामप्रधानपुरुषतया ग्रामहितानां वक्ता यः तस्य गृहाद्व्रीहीनाहृत्य शुक्लकृष्णविवेकेन शुक्लानादित्यं चरुं निर्वपेत् । &lsquo;त्यान्नु क्षत्रियान्&rsquo; इति पुरोनुवाक्या, &lsquo;न दक्षिणा&rsquo; इति याज्या । तस्याप्या[अप्या]दित्यत्वादादीत्याया विशोवगत्यै भवति ।</p>
<h3 id="मनतर-10">मन्त्रः</h3>
<p>अव॑गतास्य॒ विट्  ।<br>
अन॑वगतꣳ रा॒ष्ट्रमित्या॑हुः ।</p>
<h4 id="टक-10">टीका</h4>
<p>अवगतेति । अथाहुः - एवमनेन चरुणास्यापरुद्धस्य विडवगता लब्धा भवति, राष्ट्रं त्वनवगतमेवेति ।</p>
<h3 id="मनतर-11">मन्त्रः</h3>
<p>ये कृ॒ष्णास्स्युस्तव्वाँ॑रु॒णञ्च॒रुन्निर्व॑पेत् ।<br>
वा॒रु॒णँव्वै रा॒ष्ट्रमु॒भे ए॒व विश॑ञ्च रा॒ष्ट्रञ्चाव॑ गच्छति ।</p>
<h4 id="टक-11">टीका</h4>
<p>तस्मात्कृष्णान् व्रीहीन्वारुणं चरुं निर्वपेत् । तत्रास्य वारुणत्वाद्वारुणस्य राष्ट्रस्यावगत्यै भवति ।</p>
<h3 id="मनतर-12">मन्त्रः</h3>
<p>ये कृ॒ष्णास्स्युस्तव्वाँ॑रु॒णञ्च॒रुन्निर्व॑पेत् ।<br>
वा॒रु॒णँव्वै रा॒ष्ट्रमु॒भे ए॒व विश॑ञ्च रा॒ष्ट्रञ्चाव॑ गच्छति ।</p>
<h4 id="टक-12">टीका</h4>
<p>तस्मासदेवमुभयोः कृतयोः विशं राष्ट्रं च कृते गते अप्यवगच्छति । &lsquo;इमं मे वरुण&rsquo; &lsquo;तत्त्वा यामि&rsquo; इत्यस्य याज्यानुवाक्ये ॥</p>
<h3 id="सयकतमनतर-7">संयुक्तमन्त्रः</h3>
<p>यदि॒ नाव॒गच्छे॑दि॒मम॒हमा॑दि॒त्येभ्यो॑ भा॒गन्निर्व॑पा॒म्यामुष्मा॑द॒मुष्यै॑ वि॒शोऽव॑गन्तो॒रिति॒ निर्व॑पेदादि॒त्या ए॒वैन॑म्भाग॒धेय॑म्प्रे॒फ्सन्तो॒ विश॒मव॑ [4]  ग॒म॒य॒न्ति</p>
<h3 id="मनतर-13">मन्त्रः</h3>
<p>यदि॒ नाव॒गच्छे॑त्  इ॒मम॒हम्  +++(निर्वपेत्)+++।</p>
<p>आ॒दि॒त्येभ्यो॑ भा॒गन्निर्व॑पा॒मि , आमुष्मा॑द॒मुष्यै॑ वि॒शोऽव॑गन्तो॒रिति॒ निर्व॑पेत् ।</p>
<h4 id="टक-13">टीका</h4>
<p>8यदीत्यादि ॥ अथैवं कृतेपि वारुणे यदि राष्ट्रं नावगच्छेत् न लभेत ततः &lsquo;इममहम्&rsquo; इत्यादिना मन्त्रेण पुनरादित्येभ्यो निर्वपेत् । अथ निरुप्योपनमति न संसादयति, अथावगते राष्ट्रं सांसादयति । अत्र &lsquo;यज्ञो देवानाम्&rsquo; &lsquo;आदित्यानामवसा&rsquo; याज्यानुवाक्ये ।</p>
<h3 id="मनतर-14">मन्त्रः</h3>
<p>आ॒दि॒त्या ए॒वैन॑म्भाग॒धेय॑म्प्रे॒फ्सन्तो॒ विश॒मव॑ [4] गमयन्ति ।</p>
<h4 id="टक-14">टीका</h4>
<p>अथ निरुप्यानासादनस्य प्रयोजनमाह - आदित्या एवैनं भागधेयं प्रेप्सन्तो विशमव गमयन्तीति । न ह्ययमनवगते राष्ट्रे विशि वा हविस्संसादयति । तस्माद्धविःप्रेप्सया शीघ्रं विशं राष्ट्रं चावगमयति ।<br>
मन्त्रस्तु व्याख्यायते - इमं भागधेयं आदित्येभ्यो हविर्निर्वपामीति । अमुष्मादपरोद्धुर्वीरसिंहवर्मणस्सकाशादमुष्यै अमुष्या देवकोकाया [&hellip;वकोटाया ?] विशोवगन्तोः अवगमनात् अलाभात् । &lsquo;अमुष्मात्&rsquo; &lsquo;अमुस्यै&rsquo; इति च सर्वविशेषार्थं सामान्यपदं, नामविशेषं चात्र निर्दिशेत् । &lsquo;भावलक्षणे स्थेण्&rsquo; इति तोसुन्, &lsquo;तादौ च&rsquo; इति गतेः प्रकृतिस्वरत्वम् ॥</p>
<h3 id="सयकतमनतर-8">संयुक्तमन्त्रः</h3>
<p>यदि॒ नाव॒गच्छे॒दाश्व॑त्थान्म॒यूखा᳚न्थ्स॒प्त म॑ध्यमे॒षाया॒मुप॑ हन्यादि॒दम॒हमा॑दि॒त्यान्ब॑ध्ना॒म्यामुष्मा॑द॒मुष्यै॑ वि॒शोऽव॑गन्तो॒रित्या॑दि॒त्या ए॒वैन॑म्ब॒द्धवी॑रा॒ विश॒मव॑ गमयन्ति</p>
<h3 id="मनतर-15">मन्त्रः</h3>
<p>यदि॒ नाव॒गच्छे॒त् ,आश्व॑त्थान्म॒यूखा᳚न्थ्स॒प्त म॑ध्यमे॒षाया॒मुप॑ हन्यात् ।</p>
<h4 id="टक-15">टीका</h4>
<p>9अथैवं कृतेपि यदि नावगच्छेत् राष्ट्रं विड्वा, तत आश्वत्थान् अश्वत्थविकारान् मयूखान् शङ्कून् सप्त त्रीषे शकटे मध्यमेषायामुपहन्यात् &lsquo;इदमहम्&rsquo; इति मन्त्रेण । &lsquo;अनुदात्तादेश्च&rsquo; इत्यश्वत्थशब्दादञ् ।</p>
<p>अत्रायं प्रयोगः - प्रागीषमनोवस्थाप्य तत्र मध्यमेषायां मध्यममुपहत्य त्रीन् प्रतीचस्त्रीन् प्राचः आयातयति ।</p>
<h3 id="मनतर-16">मन्त्रः</h3>
<p>इ॒दम॒हमा॑दि॒त्यान्ब॑ध्ना॒मि, आमुष्मा॑द॒मुष्यै॑ वि॒शोऽव॑गन्तोः॒ इति॑ ,<br>
आ॒दि॒त्या ए॒वैन॑म्ब॒द्धवी॑रा॒ विश॒मव॑ गमयन्ति़ ।</p>
<h4 id="टक-16">टीका</h4>
<p>अथैवं कृते बद्धवीरा आदित्या आत्मवीर्यमोक्षार्थं विशमवगमयन्ति राष्ट्रं च ।<br>
मन्त्रार्थस्तु - इदमिति क्रियाविशेषणम् । अहमादीत्यानिदं बध्नति । अमुष्मादित्यादि । गतम् ॥</p>
<h3 id="सयकतमनतर-9">संयुक्तमन्त्रः</h3>
<p>यदि॒ नाव॒गच्छे॑दे॒तमे॒वादि॒त्यञ्च॒रुन्निर्व॑पेदि॒ध्मेऽपि॑ म॒यूखा॒न्थ्सन्न॑ह्येदनपरु॒ध्यमे॒वाव॑ गच्छ॒त्याश्व॑त्था भवन्ति म॒रुताँ॒व्वा ए॒तदोजो॒ यद॑श्व॒त्थ ओज॑सै॒व विश॒मव॑ गच्छति स॒प्त भ॑वन्ति स॒प्तग॑णा॒ वै म॒रुतो॑ गण॒श ए॒व विश॒मव॑ गच्छति ॥ [5]</p>
<h3 id="मनतर-17">मन्त्रः</h3>
<p>यदि॒ नाव॒गच्छे॑दे॒तमे॒वादि॒त्यञ्च॒रुन्निर्व॑पेत् ।</p>
<h4 id="टक-17">टीका</h4>
<p>10एवं कृते यदि नावगच्छेद्राष्ट्रं विड्वा एतमनन्तरं विहितमादित्मं चरुं निर्वपेत् ।</p>
<h3 id="मनतर-18">मन्त्रः</h3>
<p>इ॒ध्मेऽपि॑ म॒यूखा॒न्थ्सन्न॑ह्येत् ।</p>
<h4 id="टक-18">टीका</h4>
<p>इध्मेपि सप्ताश्वत्थान् सहेध्मेनाभ्यादध्यात् ।</p>
<h3 id="मनतर-19">मन्त्रः</h3>
<p>अ॒न॒प॒रु॒ध्यमे॒वाव॑ गच्छति ।</p>
<h4 id="टक-19">टीका</h4>
<p>एवं कृतेवश्यमनपरुध्यं पुनः केन चिदप्यवरोद्धुमशक्यं राष्ट्रं विशं च अवगच्छति लभते । पूर्ववदन्तोदात्तत्वम् ।</p>
<h3 id="मनतर-20">मन्त्रः</h3>
<p>आश्व॑त्था भवन्ति ।</p>
<h4 id="टक-20">टीका</h4>
<p>आश्वत्था इत्यादि । गतम् ।</p>
<h3 id="मनतर-21">मन्त्रः</h3>
<p>म॒रुताँ॒व्वा ए॒तदोजः॑ ।<br>
यद॑श्व॒त्थ ओज॑सै॒व विश॒मव॑ गच्छति ।<br>
स॒प्त भ॑वन्ति ।</p>
<h4 id="टक-21">टीका</h4>
<p>मरुतामोजस्त्वमत्युच्छ्रितत्वेन मरुतामचलव्यक्तिस्थानत्वात् ।</p>
<h3 id="मनतर-22">मन्त्रः</h3>
<p>स॒प्तग॑णा॒ वै म॒रुतो॑ गण॒श ए॒व विश॒मव॑ गच्छति ॥</p>
<h4 id="टक-22">टीका</h4>
<p>गणश इति । &lsquo;सङ्ख्यैकवचनाच्च&rsquo; इति शम्, &lsquo;बहुगण&rsquo; इति सङ्ख्यासंज्ञा । गणंगणं विशोवगच्छति ॥</p>
<p>इति द्वितीये तृतीये प्रथमोनुवाकः ॥</p>
<h2 id="अनवक-२--१-६-मतयभतसय-परजपतय-शतकषणल-इषट">अनुवाकः २ । १-६ मृत्युभीतस्य प्राजापत्या शतकृष्णला इष्टिः</h2>
<p>विश्वेदेवा ऋषयः</p>
<h3 id="सयकतमनतर-10">संयुक्तमन्त्रः</h3>
<p>दे॒वा वै मृ॒त्योर॑बिभयु॒स्ते प्र॒जाप॑ति॒मुपा॑धाव॒न्तेभ्य॑ ए॒ताम्प्रा॑जाप॒त्याꣳ श॒तकृ॑ष्णला॒न्निर॑वप॒त्तयै॒वैष्व॒मृत॑मदधात्</p>
<h3 id="मनतर-23">मन्त्रः</h3>
<p>दे॒वा वै मृ॒त्योर॑बिभयुः ।<br>
ते प्र॒जाप॑ति॒मुपा॑धावन् ।<br>
तेभ्य॑ ए॒ताम्प्रा॑जाप॒त्याꣳ श॒तकृ॑ष्णला॒न्निर॑वपत् ।<br>
तयै॒वैष्व॒मृत॑मदधात् ।<br>
यो मृ॒त्योर्बि॑भी॒यात् ।<br>
तस्मा॑ ए॒ताम्प्रा॑जाप॒त्याꣳ श॒तकृ॑ष्णला॒न्निर्व॑पेत् ।</p>
<p>प्र॒जाप॑तिमे॒व स्वेन॑ भाग॒धेये॒नोप॑ धावति ।<br>
स ए॒वास्मि॒न्नायु॑र्दधाति ।<br>
सर्व॒मायु॑रेति ।</p>
<h4 id="टक-23">टीका</h4>
<p>1देवा वा इत्यादि ॥ शतकृष्णलामिति । शतं स्वर्णानि कृष्णलानि कृष्णलतुलितानि परिमाणमस्यास्समभीष्टं सा तथोक्ता । तया देवेष्वमृतत्वमदधात्प्रजापतिः । गतमन्यत् ॥</p>
<h3 id="सयकतमनतर-11">संयुक्तमन्त्रः</h3>
<p>श॒तकृ॑ष्णला भवति श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये [6]  प्रति॑ तिष्ठति घृ॒ते भ॑व॒त्यायु॒र्वै घृ॒तम॒मृत॒ꣳ॒ हिर॑ण्य॒मायु॑श्चै॒वास्मा॑ अ॒मृत॑ञ्च स॒मीची॑ दधाति</p>
<h3 id="मनतर-24">मन्त्रः</h3>
<p>श॒तकृ॑ष्णला भवति  ।<br>
श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठति ।</p>
<h4 id="टक-24">टीका</h4>
<p>2शतकृष्णलां निर्वपेदित्ययं क्रमः - &lsquo;देवस्य त्वा सवितुः प्रसवे&rsquo; इति प्रतिपदं कृत्वा &lsquo;प्रजापतये जुष्टं निर्वपामि&rsquo; इति चतुरो मुष्टीन् कृष्णलान्निर्वपति ।</p>
<h3 id="मनतर-25">मन्त्रः</h3>
<p>घृ॒ते भ॑वति ।<br>
आयु॒र्वै घृ॒तम् ।</p>
<h4 id="टक-25">टीका</h4>
<p>हविष्कृता वाचं विसृज्य गार्हपत्ये नवं पात्रमधिश्रित्य तिरःपवित्रमाज्यमानीय तिरःपवित्रं कृष्णलान्यावपति । तदिदमुक्तं - घृते भवतीत्यादि ॥</p>
<h3 id="मनतर-26">मन्त्रः</h3>
<p>ऋत॒ꣳ॒ हिर॑ण्य॒मायु॑श्चै॒वास्मा॑ अ॒मृत॑ञ्च स॒मीची॑ दधाति ।</p>
<h4 id="टक-26">टीका</h4>
<p>समीची अनुक्रमेण सङ्गते । अथाज्यं निर्वपति अथाज्यमधिश्रयति । उभयं पर्यग्नि कृत्वा अन्तर्वेद्यासादयति । धर्ममात्रं श्रपणं न विक्लेदनाय ॥</p>
<h3 id="सयकतमनतर-12">संयुक्तमन्त्रः</h3>
<p>च॒त्वारि॑चत्वारि कृ॒ष्णला॒न्यव॑ द्यति चतुरव॒त्तस्याप्त्या॑ एक॒धा ब्र॒ह्मण॒ उप॑ हरत्येक॒धैव यज॑मान॒ आयु॑र्दधाति</p>
<h3 id="मनतर-27">मन्त्रः</h3>
<p>च॒त्वारि॑चत्वारि कृ॒ष्णला॒न्यव॑द्यति ।</p>
<h4 id="टक-27">टीका</h4>
<p>3चत्वारि चत्वारीत्यादि ॥ सर्वावदानार्थं वीप्सा । एकस्मिन् अवदाने चत्वारि चत्वारि गृह्णीयात् । तद्यथा - अष्टौ देवताया अवद्यति, चत्वारि स्विष्टकृते, अष्टाविडायै, चत्वारि अवान्तरेडायै, एकं प्राशित्राय, एकं यजमानायाज्यमेव जुह्वतः [ह्वते] जुहोति, आज्यं च प्राश्नते प्राश्नाति ।</p>
<h3 id="मनतर-28">मन्त्रः</h3>
<p>च॒तु॒र॒व॒त्तस्याप्त्या॑ एक॒धा ब्र॒ह्मण॒ उप॑ हरति ।<br>
एक॒धैव यज॑मान॒ आयु॑र्दधाति।</p>
<h4 id="टक-28">टीका</h4>
<p>अथ चतुर्धाकरणकाले शिष्टान्येकयोद्धृत्य ब्रह्मण उपहरति, इतरेषां भक्षापनयनम् ॥</p>
<h3 id="बरहमवरचसकमसय-सरयशचर">ब्रह्मवर्चसकामस्य सौर्यश्चरुः</h3>
<h4 id="सयकतमनतर-13">संयुक्तमन्त्रः</h4>
<p>अ॒सावा॑दि॒त्यो न व्य॑रोचत॒ तस्मै॑ दे॒वाᳶ प्राय॑श्चित्तिमैच्छ॒न्तस्मा॑ ए॒तꣳ सौ॒र्यञ्च॒रुन्निर॑वप॒न्तेनै॒वास्मिन्न्॑ [7]  रुच॑मदधु॒र्यो ब्र॑ह्मवर्च॒सका॑म॒स्स्यात्तस्मा॑ ए॒तꣳ सौ॒र्यञ्च॒रुन्निर्व॑पेद॒मुमे॒वादि॒त्यꣵ स्वेन॑ भाग॒धेये॒नोप॑ धावति॒ स ए॒वास्मि॑न्ब्रह्मवर्च॒सन्द॑धाति ब्रह्मवर्च॒स्ये॑व भ॑वति</p>
<h4 id="मनतर-29">मन्त्रः</h4>
<p>अ॒सावा॑दि॒त्यो न व्य॑रोचत ।<br>
तस्मै॑ दे॒वाᳶ प्राय॑श्चित्तिमैच्छन् ।<br>
तस्मा॑ ए॒तꣳ सौ॒र्यञ्च॒रुन्निर॑वपन् ।<br>
तेनै॒वास्मिन्न्॑ रुच॑मदधुः ।<br>
यो ब्र॑ह्मवर्च॒सका॑म॒स्स्यात् ।<br>
तस्मा॑ ए॒तꣳ सौ॒र्यञ्च॒रुन्निर्व॑पेत् ।<br>
अ॒मुमे॒वादि॒त्यꣵ स्वेन॑ भाग॒धेये॒नोप॑ धावति ।<br>
स ए॒वास्मि॑न्ब्रह्मवर्च॒सन्द॑धाति ।<br>
ब्र॒ह्म॒व॒र्च॒स्ये॑व भ॑वति ।</p>
<h5 id="टक-29">टीका</h5>
<p>4असावादित्य इत्यादि ॥ गतम् ॥</p>
<h3 id="सयकतमनतर-14">संयुक्तमन्त्रः</h3>
<p>उभ॒यतो॑ रु॒क्मौ भ॑वत उभ॒यत॑ ए॒वास्मि॒न्रुच॑न्दधाति ।</p>
<h3 id="मनतर-30">मन्त्रः</h3>
<p>उ॒भ॒य॒तो॑ रु॒क्मौ भ॑वतः।<br>
उ॒भ॒य॒त॑ ए॒वास्मि॒न्रुच॑न्दधाति ।</p>
<h4 id="टक-30">टीका</h4>
<p>5उभयत इत्यादि ॥ सुवर्णरजतौ रुक्मौ उपकल्प्य शृतं हि हविः ताभ्यां पर्युपास्यान्तर्वेद्यासादयति, अपोह्य रुक्मौ चरुणा प्रचारः । उभयतः उभयोरपि पूर्वोत्तरयोरायुषोः अस्मिन्यजमाने रुचं दधाति । यद्वा - उभयोर्लोकयोः इहामुत्र चास्मिन्रुचं दधाति ॥</p>
<h3 id="सयकतमनतर-15">संयुक्तमन्त्रः</h3>
<p>प्र॒या॒जेप्र॑याजे कृ॒ष्णल॑ञ्जुहोति दि॒ग्भ्य ए॒वास्मै᳚ ब्रह्मवर्च॒समव॑ रुन्द्धे ।</p>
<h3 id="मनतर-31">मन्त्रः</h3>
<p>प्र॒या॒जेप्र॑याजे कृ॒ष्णल॑ञ्जुहोति ।</p>
<h4 id="टक-31">टीका</h4>
<p>6प्रयाजेप्रयाजे इति ॥ पञ्च सुवर्णानि कृष्णलान्युपलिप्य प्रयाजेप्रयाजे एकं कृष्णलमन्ववधाय जुहोति ।</p>
<h3 id="मनतर-32">मन्त्रः</h3>
<p>दि॒ग्भ्य ए॒वास्मै᳚ ब्रह्मवर्च॒समव॑ रुन्द्धे ।</p>
<h4 id="टक-32">टीका</h4>
<p>दिग्भ्य इति । दिशामपि पञ्चत्वात् ।</p>
<h3 id="सयकतमनतर-16">संयुक्तमन्त्रः</h3>
<p>आग्ने॒यम॒ष्टाक॑पाल॒न्निर्व॑पेथ्सावि॒त्रन्द्वाद॑शकपाल॒म्भूम्यै᳚ [8]  च॒रुँय्यᳵ का॒मये॑त॒ हिर॑ण्यँव्विन्देय॒ हिर॑ण्य॒म्मोप॑ नमे॒दिति॒ यदा᳚ग्ने॒यो भव॑त्याग्ने॒यँव्वै हिर॑ण्यँ॒य्यस्यै॒व हिर॑ण्य॒न्तेनै॒वैन॑द्विन्दते सावि॒त्रो भ॑वति सवि॒तृप्र॑सूत ए॒वैन॑द्विन्दते॒ भूम्यै॑ च॒रुर्भ॑वत्य॒स्यामे॒वैन॑द्विन्दत॒ उपै॑न॒ꣳ॒ हिर॑ण्यन्नमति ।</p>
<h3 id="मनतर-33">मन्त्रः</h3>
<p>आ॒ग्ने॒यम॒ष्टाक॑पाल॒न्निर्व॑पेत् ।<br>
सा॒वि॒त्रन्द्वाद॑शकपाल॒म्भूम्यै᳚ च॒रुम् +++(निर्वपेत्)+++ ।</p>
<p>यᳵ का॒मये॑त॒ हिर॑ण्यँव्विन्देय॒ हिर॑ण्य॒म्मोप॑ नमे॒दिति ।<br>
यदा᳚ग्ने॒यो भव॑ति ।<br>
आग्ने॒यँव्वै हिर॑ण्यम् ,<br>
यस्यै॒व हिर॑ण्यं, तेनै॒वैन॑द्विन्दते ।<br>
सावि॒त्रो भ॑वति ।<br>
सवि॒तृप्र॑सूत ए॒वैन॑द्विन्दते ।<br>
भूम्यै॑ च॒रुर्भ॑वति ।<br>
अ॒स्यामे॒वैन॑द्विन्दते ।<br>
उपै॑न॒ꣳ॒ हिर॑ण्यन्नमति ।</p>
<h4 id="टक-33">टीका</h4>
<p>7आग्नेयमष्टाकपालमित्यादि ॥ गतम् ॥</p>
<h3 id="७-९-बरहमवरचसकमसय-१०हरणयलपसरगनय-हव">७-९ ब्रह्मवर्चसकामस्य, १०.हिरण्यलिप्सोराग्नेयं हविः</h3>
<h4 id="सयकतमनतर-17">संयुक्तमन्त्रः</h4>
<p>वि वा ए॒ष इ॑न्द्रि॒येण॑ वी॒र्ये॑णर्ध्यते॒ यो हिर॑ण्यँव्वि॒न्दते ।</p>
<h4 id="मनतर-34">मन्त्रः</h4>
<p>वि वा ए॒ष इ॑न्द्रि॒येण॑ वी॒र्ये॑णर्ध्यते ।<br>
यो हिर॑ण्यँव्वि॒न्दते ।</p>
<h5 id="टक-34">टीका</h5>
<p>8वि वा एष इत्यादि ॥ गतम् । हिरण्यं वित्त्वा लब्ध्वा एतां निर्वपेत् ॥</p>
<h3 id="लबध-नषटहरणयय-सवतर-भम-च-हव">लब्ध-नष्टहिरण्ययोः सावित्रं-भौमं च हविः</h3>
<h4 id="सयकतमनतर-18">संयुक्तमन्त्रः</h4>
<p>ए॒तामे॒व निर्व॑पे॒द्यस्य॒ हिर॑ण्य॒न्नश्ये॒द्यदा᳚ग्ने॒यो भव॑त्याग्ने॒यँव्वै हिर॑ण्यँ॒य्यस्यै॒व हिर॑ण्य॒न्तेनै॒वैन॑द्विन्दति सावि॒त्रो भ॑वति सवि॒तृप्र॑सूत ए॒वैन॑द्विन्दति॒ भूम्यै॑ च॒रुर्भ॑वत्य॒स्याँव्वा ए॒तन्न॑श्यति॒ यन्नश्य॑त्य॒स्यामे॒वैन॑द्विन्द॒ति।</p>
<h4 id="मनतर-35">मन्त्रः</h4>
<p>ए॒तामे॒व निर्व॑पेत् ।<br>
यस्य॒ हिर॑ण्य॒न्नश्येत् ।<br>
यदा᳚ग्ने॒यो भव॑ति ।<br>
आ॒ग्ने॒यँव्वै हिर॑ण्यँ , यस्यै॒व हिर॑ण्यं , तेनै॒वैन॑द्विन्दति ।<br>
सा॒वि॒त्रो भ॑वति ।<br>
स॒वि॒तृप्र॑सूत॒  ए॒वैन॑द्विन्दति ।<br>
भूम्यै॑ च॒रुर्भ॑वति ।<br>
अ॒स्याँव्वा ए॒तन्न॑श्यति ।<br>
यन्नश्य॑त्य॒स्यामे॒वैन॑द्विन्दति ।</p>
<h5 id="टक-35">टीका</h5>
<p>9एतामेवेति ॥ यस्य हिरण्यं नश्येत् प्रसह्य नष्टस्य लाभायैतां निर्वपेत् । विन्दतिस्स्वरितेत् तत्र नष्टस्य लाभे कर्त्रभिप्रायस्य पूर्व[र्ण]स्या भावादात्मनेपदाभावः ॥</p>
<h3 id="सयकतमनतर-19">संयुक्तमन्त्रः</h3>
<p>इन्द्रः॑ [10]  त्वष्टु॒स्सोम॑मभी॒षहा॑पिब॒थ्स विष्व॒ङ्व्या᳚र्च्छ॒थ्स इ॑न्द्रि॒येण॑ सोमपी॒थेन॒ व्या᳚र्ध्यत॒ स यदू॒र्ध्वमु॒दव॑मी॒त्ते श्या॒माका॑ अभव॒न्थ्स प्र॒जाप॑ति॒मुपा॑धाव॒त्तस्मा॑ ए॒तꣳ सो॑मे॒न्द्रꣵ श्या॑मा॒कञ्च॒रुन्निर॑वप॒त्तेनै॒वास्मि॑न्निन्द्रि॒यꣳ सो॑मपी॒थम॑दधात् ।</p>
<h3 id="मनतर-36">मन्त्रः</h3>
<p>इन्द्रस्त्वष्टु॒स्सोम॑मभी॒षहा॑पिबत् ।</p>
<h4 id="टक-36">टीका</h4>
<p>10इन्द्रस्त्वष्टुरित्यादि ॥ अभीषहा सोममपिबत् । सहतेः क्विपि &lsquo;नहिवृतिवृषि&rsquo; इत्युपसर्गस्य दीर्घत्वम् । शक्तिमभिभूय यथाबलं समग्रमपिबत् ।</p>
<h3 id="मनतर-37">मन्त्रः</h3>
<p>स विष्व॒ङ्व्या᳚र्च्छत् ।</p>
<h4 id="टक-37">टीका</h4>
<p>ततस्स सोमस्तेन पीतो वीष्वङ् नानागमनः उपरिष्टादधस्ताच्च व्यार्छत् विनिर्गतोभवत् ।</p>
<h3 id="मनतर-38">मन्त्रः</h3>
<p>स इ॑न्द्रि॒येण॑ सोमपी॒थेन॒ व्या᳚र्ध्यत ।</p>
<h4 id="टक-38">टीका</h4>
<p>ततस्स इन्द्र इन्द्रियेण सोमपीथेन पीतेन सोमेन व्यृद्धोभवत् ।</p>
<h3 id="मनतर-39">मन्त्रः</h3>
<p>स यदू॒र्ध्वमु॒दव॑मीत् ।<br>
ते श्या॒माका॑ अभवन् ।</p>
<h4 id="टक-39">टीका</h4>
<p>तत्र स इन्द्रो यमूर्ध्वमुदवमीत्, ते श्यामाका अभवन् । वर्षाप्रभवो धान्यविशेषश्श्यामाकः ।</p>
<h3 id="मनतर-40">मन्त्रः</h3>
<p>स प्र॒जाप॑ति॒मुपा॑धावत् ।</p>
<h4 id="टक-40">टीका</h4>
<p>अथ स इन्द्रः प्रजापतिमुपेत्य इत्थमस्मिन् प्रतिविधातव्यमित्यब्रवीत् ।</p>
<h3 id="मनतर-41">मन्त्रः</h3>
<p>तस्मा॑ ए॒तꣳ सो॑मे॒न्द्रꣵ श्या॑मा॒कञ्च॒रुन्निर॑वपत् ।<br>
तेनै॒वास्मि॑न्निन्द्रि॒यꣳ सो॑मपी॒थम॑दधात्  ।</p>
<h4 id="टक-41">टीका</h4>
<p>तस्मा इत्यादि । गतम् ।<br>
सोमेन्द्रमिति । &lsquo;नेन्द्रस्य परस्य&rsquo; इत्युत्तरपदस्य वृद्ध्यभावः । सोमस्य तु पूर्वपदस्य नेष्यते वृद्धिः ।
श्यामाकमिति । &lsquo;अनुदात्तादेश्च&rsquo; इत्यस्यापवादः &lsquo;कोपधाच्च&rsquo; इत्यण् ॥</p>
<h3 id="समवमन-समनदरशयमकशचर">सोमवामिनः सोमेन्द्रश्यामाकश्चरुः</h3>
<h4 id="सयकतमनतर-20">संयुक्तमन्त्रः</h4>
<p>वि वा ए॒ष इ॑न्द्रि॒येण॑ सोमपी॒थेन॑र्ध्यते॒ यस्सोमँ॒व्वमि॑ति॒ यस्सो॑मवा॒मी स्यात्तस्मै᳚ [11]  ए॒तꣳ सो॑मे॒न्द्रꣵ श्या॑मा॒कञ्च॒रुन्निर्व॑पे॒थ्सोम॑ञ्चै॒वेन्द्र॑ञ्च॒ स्वेन॑ भाग॒धेये॒नोप॑ धावति॒ तावे॒वास्मि॑न्निन्द्रि॒यꣳ सो॑मपी॒थन्ध॑त्तो॒ नेन्द्रि॒येण॑ सोमपी॒थेन॒ व्यृ॑ध्यते॒ यथ्सौ॒म्यो भव॑ति सोमपी॒थमे॒वाव॑ रुन्द्धे॒ यदै॒न्द्रो भव॑तीन्द्रि॒यँव्वै सो॑मपी॒थ इ॑न्द्रि॒यमे॒व सो॑मपी॒थमव॑ रुन्द्धे श्यामा॒को भ॑वत्ये॒ष वाव स सोमः॑ [12]  सा॒ख्षादे॒व सो॑मपी॒थमव॑ रुन्द्धे</p>
<h4 id="मनतर-42">मन्त्रः</h4>
<p>वि वा ए॒ष इ॑न्द्रि॒येण॑ सोमपी॒थेन॑र्ध्यते ।<br>
यस्सोमँ॒व्वमि॑ति॒ यस्सो॑मवा॒मी स्यात् ।<br>
तस्मा ए॒तꣳ सो॑मे॒न्द्रꣵ श्या॑मा॒कञ्च॒रुन्निर्व॑पेत् ।</p>
<p>सोम॑ञ्चै॒वेन्द्र॑ञ्च॒ स्वेन॑ भाग॒धेये॒नोप॑ धावति ।<br>
तावे॒वास्मि॑न्निन्द्रि॒यꣳ सो॑मपी॒थन्ध॑त्तः ।</p>
<p>नेन्द्रि॒येण॑ सोमपी॒थेन॒ व्यृ॑ध्यते ।<br>
यथ्सौ॒म्यो भव॑ति ।<br>
सोमपी॒थमे॒वाव॑ रुन्द्धे ।<br>
यदै॒न्द्रो भव॑ति ।<br>
इन्द्रि॒यँव्वै सो॑मपी॒थः, इ॑न्द्रि॒यमे॒व सो॑मपी॒थमव॑ रुन्द्धे ।<br>
श्या॒मा॒को भ॑वति ।</p>
<h5 id="टक-42">टीका</h5>
<p>11यस्सोमवामी स्यादिति ॥ वैदिकस्य वमने चरुर्विधीयते ।न विरेकार्थस्य लौकिकस्य । आहुश्च - &lsquo;पानव्यापच्च तद्वत्&rsquo; इति । तत्रापि यजमानस्य वमने न ऋत्विजामिति &lsquo;तत्सर्वत्राविशेषात्&rsquo; इत्यत्र प्रतिपादितम् । गतमन्यत् ।</p>
<h3 id="मनतर-43">मन्त्रः</h3>
<p>ए॒ष वाव स सोमः॑ , सा॒ख्षादे॒व सो॑मपी॒थमव॑ रुन्द्धे ।</p>
<h4 id="टक-43">टीका</h4>
<p>एष वाव स सोम इति । उद्वान्तसोमपरिमाणत्वात् ॥</p>
<h3 id="सयकतमनतर-21">संयुक्तमन्त्रः</h3>
<p>अग्नये॑ दा॒त्रे पु॑रो॒डाश॑म॒ष्टाक॑पाल॒न्निर्व॑पे॒दिन्द्रा॑य प्रदा॒त्रे पु॑रो॒डाश॒मेका॑दशकपालम्प॒शुका॑मो॒ऽग्निरे॒वास्मै॑ प॒शून्प्र॑ज॒नय॑ति वृ॒द्धानिन्द्र॒ᳶ प्र य॑च्छति</p>
<h3 id="मनतर-44">मन्त्रः</h3>
<p>अ॒ग्नये॑ दा॒त्रे पु॑रो॒डाश॑म॒ष्टाक॑पाल॒न्निर्व॑पेत् ।<br>
इन्द्रा॑य प्रदा॒त्रे पु॑रो॒डाश॒मेका॑दशकपालम् +++(निर्वपेत्)+++।<br>
प॒शुका॑मो॒ऽग्निरे॒वास्मै॑ प॒शून्प्र॑ज॒नय॑ति ।<br>
वृ॒द्धानिन्द्र॒ᳶ प्र य॑च्छति।</p>
<h4 id="टक-44">टीका</h4>
<p>12अग्नये दात्र इत्यादि ॥ तृतीयं संसृष्टहविः प्राजापत्यम् । &lsquo;उदात्तयणः&rsquo; इति चतुर्थ्या उदात्तत्वम् ॥</p>
<h3 id="पशकमसय-आगनयनदरपरजपतयतरयम">पशुकामस्य आग्नेयैन्द्रप्राजापत्यत्रयम्</h3>
<h4 id="सयकतमनतर-22">संयुक्तमन्त्रः</h4>
<p>दधि॒ मधु॑ घृ॒तमापो॑ धा॒ना भ॑वन्त्ये॒तद्वै प॑शू॒नाꣳ रू॒पꣳ रू॒पेणै॒व प॒शूनव॑ रुन्द्धे पञ्चगृही॒तम्भ॑वति॒ पाङ्क्ता॒ हि प॒शवो॑ बहुरू॒पम्भ॑वति बहुरू॒पा हि प॒शवः॑ [13]   समृ॑द्ध्यै प्राजाप॒त्यम्भ॑वति प्राजाप॒त्या वै प॒शव॑ᳶ प्र॒जाप॑तिरे॒वास्मै॑ प॒शून्प्र ज॑नयति</p>
<h4 id="मनतर-45">मन्त्रः</h4>
<p>दधि॒ मधु॑ घृ॒तमापो॑ धा॒ना भ॑वन्ति ।<br>
ए॒तद्वै प॑शू॒नाꣳ रू॒पम् , रू॒पेणै॒व प॒शूनव॑ रुन्द्धे ।<br>
प॒ञ्च॒गृ॒ही॒तम्भ॑वति ।</p>
<h5 id="टक-45">टीका</h5>
<p>13दधि मध्वित्यादि ॥ अत्रायं प्रयोगः - &lsquo;देवस्य त्वा&rsquo; इति प्रतिपदं कृत्वा &lsquo;अग्नये दात्रे जुष्टम्&rsquo; इति चतुरो मुष्टीन् व्रीहीणां निर्वपति ।<br>
अथैवमेव &lsquo;इन्द्राय प्रदात्रे&rsquo; एवं व्रीहीणाम् । अथैवमेव &lsquo;प्रजापतये जुष्टम्&rsquo; इति चतुरो यवानाम्, तेषां व्रीहिष्वेव हविष्कृतमुत्पाद यन्ति, उपोद्यच्छन्ते यवान्, हविष्कृता वाचं विसृजन्ते । समानं कर्माधिवपनात् । आधिवाप्य दक्षिणार्धे गार्हपत्यस्य अष्टौ कपालान्युपदधाति, एकादेशोत्तरतः । अथैनान् यवानुलूखले परिक्षुद्य गार्हपत्ये कपालमधिश्रित्य धाना भर्जयन्ति, यदैते हवींषि अभिवृणक्ति तदैता धानाश्चतुष्टयेनोपसृजन्ति, दध्ना मधुना घृतेनाद्भिरिति । एवं पञ्चगृहीतं भवति ।</p>
<h3 id="मनतर-46">मन्त्रः</h3>
<p>पाङ्क्ता॒ हि प॒शवो॑ बहुरू॒पम्भ॑वति ।<br>
ब॒हु॒रू॒पा॒ हि प॒शव॒समृ॑द्ध्यै ।</p>
<h4 id="टक-46">टीका</h4>
<p>पाङ्क्ता इति । पङ्क्तिप्रभवाः । पङ्क्तिशब्द उत्सादिः । बहुरूपमिति । दध्यादीनां नानारूपत्वात् । &lsquo;बहोर्नञ्वत्&rsquo; इत्युत्तरपदान्तोदात्तत्वम् ।</p>
<h3 id="मनतर-47">मन्त्रः</h3>
<p>प्रा॒जा॒प॒त्यम्भ॑वति   ।<br>
प्रा॒जा॒प॒त्या वै प॒शव॑ᳶ प्र॒जाप॑तिरे॒वास्मै॑ प॒शून्प्र ज॑नयति ।</p>
<h4 id="टक-47">टीका</h4>
<p>प्राजापत्यमिति । तृतीयस्य प्राजापत्यत्वात् ॥</p>
<h3 id="सयकतमनतर-23">संयुक्तमन्त्रः</h3>
<p>आ॒त्मा वै पुरु॑षस्य॒ मधु॒ यन्मध्व॒ग्नौ जु॒होत्या॒त्मान॑मे॒व तद्यज॑मानो॒ऽग्नौ प्र द॑धाति प॒ङ्क्त्यौ॑ याज्यानुवा॒क्ये॑ भवत॒ᳶ पाङ्क्त॒ᳶ पुरु॑ष॒ᳶ पाङ्क्ताः᳚ प॒शव॑ आ॒त्मान॑मे॒व मृ॒त्योर्नि॒ष्क्रीय॑ प॒शूनव॑ रुन्द्धे ॥ [14]</p>
<h3 id="मनतर-48">मन्त्रः</h3>
<p>आ॒त्मा वै पुरु॑षस्य॒ मधु ।<br>
यन्मध्व॒ग्नौ जु॒होति, आ॒त्मान॑मे॒व तद्यज॑मानो॒ऽग्नौ प्र द॑धाति ।</p>
<h4 id="टक-48">टीका</h4>
<p>14अथ मधुहोमं दूषयति - आत्मेति ॥ पुरुषस्यात्मा मधु मन्तृत्वात् । मन्यतेर्मधु ; उप्रत्यये धकारोन्तादेशो विधीयते ।</p>
<h3 id="मनतर-49">मन्त्रः</h3>
<p>प॒ङ्क्त्यौ॑ याज्यानुवा॒क्ये॑ भवतः ।<br>
पाङ्क्त॒ᳶ पुरु॑ष॒ᳶ पाङ्क्ताः᳚ प॒शवः॑ ।</p>
<h4 id="टक-49">टीका</h4>
<p>तस्मान्मधुनोग्नौ होमेन आत्मानमेवाग्नौ यजमानः प्रक्षिपति, तस्मादयुक्तमिति । परिहरति - पङ्क्त्याविति । &lsquo;घृतं न पूतम्&rsquo; &lsquo;उभे सुश्चन्द्र सर्पिषः&rsquo; इति प्राजापत्यस्य याज्यानुवाक्ये भवतः ।</p>
<h3 id="मनतर-50">मन्त्रः</h3>
<p>आ॒त्मान॑मे॒व मृ॒त्योर्नि॒ष्क्रीय॑ प॒शूनव॑ रुन्द्धे ।</p>
<h4 id="टक-50">टीका</h4>
<p>आत्मानमेवेति । याज्यानुवाक्यात्मपङ्क्त्यात्मनः पुरुषस्याग्नावनुप्रवेशात् अग्न्यात्मकान्मृत्योरात्मानं मधुहोमेनाग्नौ प्रविष्टं निष्क्रीय पशूनवरुन्धे ॥</p>
<p>इति द्वितीये तृतीये द्वितीयोनुवाकः ॥</p>
<h2 id="अनवक-३--१-३-यजञवभरषटसय-४-कमतरथसदधयरथन-५-बरहमवरचसरथन-६-कलबयद-बभयत-७-गरमकमसय-८-९-अतकरमत-वशयसय-वशयरथ-च-चरपरडश-">अनुवाकः ३ । १-३ यज्ञविभ्रष्टस्य, ४ कामितार्थसिद्ध्यर्थिनः, ५ ब्रह्मवर्चसार्थिनः, ६ क्लैब्याद् बिभ्यतः, ७ ग्रामकामस्य, ८-९ अतिक्रामतो वैश्यस्य वश्यार्थं च चरुपुरोडाशाः ।</h2>
<p>विश्वेदेवा ऋषयः</p>
<h3 id="सयकतमनतर-24">संयुक्तमन्त्रः</h3>
<p>दे॒वा वै स॒त्त्रमा॑स॒तर्द्धि॑परिमितँ॒य्यश॑स्कामा॒स्तेषा॒ꣳ॒ सोम॒ꣳ॒ राजा॑नँ॒य्यश॑ आर्च्छ॒थ्स गि॒रिमुदै॒त्तम॒ग्निरनूदै॒त्ताव॒ग्नीषोमौ॒ सम॑भवता॒न्ताविन्द्रो॑ य॒ज्ञवि॑भ्र॒ष्टोऽनु॒ परै॒त्ताव॑ब्रवीद्या॒जय॑त॒म्मेति॒ तस्मा॑ ए॒तामिष्टि॒न्निर॑वपतामाग्ने॒यम॒ष्टाक॑पालमै॒न्द्रमेका॑दशकपालꣳ सौ॒म्यञ्च॒रुन्तयै॒वास्मि॒न्तेजः॑ [15]  इ॒न्द्रि॒यम्ब्र॑ह्मवर्च॒सम॑धत्ताँ॒य्यो य॒ज्ञवि॑भ्रष्ट॒स्स्यात्तस्मा॑ ए॒तामिष्टि॒न्निर्व॑पेत् ।</p>
<h3 id="मनतर-51">मन्त्रः</h3>
<p>दे॒वा वै स॒त्त्रमा॑सत ।<br>
ऋद्धि॑परिमितँ॒य्यश॑स्कामाः ।<br>
तेषा॒ꣳ॒ सोम॒ꣳ॒ राजा॑नँ॒य्यश॑ आर्च्छत् ।<br>
स गि॒रिमुदै᳚त्।<br>
तम॒ग्निरनूदै᳚त् ।</p>
<h4 id="टक-51">टीका</h4>
<p>1देवा वै सत्रमासतेति ॥ ऋद्ध्या फलेन परिमितमविच्छिन्नं सत्रमासत, तादृशं क्रतुविशेषमकुर्वत यशस्कामा देवाः । केचिदाहुः - सत्रासनं क्रतुविशेषः सत्रशब्देनोच्यते, तत्र &lsquo;गोपोषं पुष्णाते&rsquo; इतिवत् सामान्यवचन आस्तिर्द्रष्टव्य इति । अन्ये त्वाहुः - आस्थानकर्मा आस्तिरिति ।
तेषामित्यादि । गतम् । तेषामिति निर्धारणे षष्ठी ।</p>
<h3 id="मनतर-52">मन्त्रः</h3>
<p>ताव॒ग्नीषोमौ॒ सम॑भवताम् ।<br>
ताविन्द्रो॑ य॒ज्ञवि॑भ्र॒ष्टोऽनु॒ परै॑त् ।</p>
<h4 id="टक-52">टीका</h4>
<p>समभवतामिति । एकभूतौ ऐकमत्यं गतावित्यर्थः ।</p>
<h3 id="मनतर-53">मन्त्रः</h3>
<p>ताव॑ब्रवीत् ।<br>
या॒जय॑त॒म्मेति॑ ।<br>
तस्मा॑ ए॒तामिष्टि॒न्निर॑वपताम् ।</p>
<h4 id="टक-53">टीका</h4>
<p>तस्मा इति । इन्द्रायेष्टिं निरवपतामग्नीषोमौ त्रिहविष्काम् । गतमन्यत् ।</p>
<h3 id="मनतर-54">मन्त्रः</h3>
<p>आ॒ग्ने॒यम॒ष्टाक॑पालमै॒न्द्रमेका॑दशकपालꣳ सौ॒म्यञ्च॒रुम् ।<br>
तयै॒वास्मि॒न्तेज इ॒न्द्रि॒यम्ब्र॑ह्मवर्च॒सम॑धत्ताम् ।<br>
यो य॒ज्ञवि॑भ्रष्ट॒स्स्यात् तस्मा॑ ए॒तामिष्टि॒न्निर्व॑पेत् ।</p>
<h4 id="टक-54">टीका</h4>
<p>ब्रह्मवर्चसं तेनेति । दधातीत्येव ॥</p>
<h3 id="सयकतमनतर-25">संयुक्तमन्त्रः</h3>
<p>आ॒ग्ने॒यम॒ष्टाक॑पालमै॒न्द्रमेका॑दशकपालꣳ सौ॒म्यञ्च॒रुय्यँदा᳚ग्ने॒यो भव॑ति॒ तेज॑ ए॒वास्मि॒न्तेन॑ दधाति॒ यदै॒न्द्रो भव॑तीन्द्रि॒यमे॒वास्मि॒न्तेन॑ दधाति॒ यथ्सौ॒म्यो ब्र॑ह्मवर्च॒सन्तेना᳚ग्ने॒यस्य॑ च सौ॒म्यस्य॑ चै॒न्द्रे स॒माश्ले॑षये॒त्तेज॑श्चै॒वास्मि॑न्ब्रह्मवर्च॒सञ्च॑ स॒मीची᳚ [16]  द॒धा॒ति ।</p>
<h3 id="मनतर-55">मन्त्रः</h3>
<p>आ॒ग्ने॒यम॒ष्टाक॑पालमै॒न्द्रमेका॑दशकपालꣳ सौ॒म्यञ्च॒रुम् ।<br>
यदा᳚ग्ने॒यो भव॑ति॒ तेज॑ ए॒वास्मि॒न्तेन॑ दधाति ।<br>
यदै॒न्द्रो भव॑तीन्द्रि॒यमे॒वास्मि॒न्तेन॑ दधाति ।</p>
<p>यथ्सौ॒म्यो ब्र॑ह्मवर्च॒सन्तेना᳚ग्ने॒यस्य॑ च सौ॒म्यस्य॑ चै॒न्द्रे स॒माश्ले॑षयेत् ।</p>
<h4 id="टक-55">टीका</h4>
<p>2आग्नेयस्य चेत्यादि ॥ कर्मणस्सम्प्रदानत्वाच्चतुर्थ्यर्थे षष्ठी । आग्नेयं सौम्यं चैन्द्रमाश्लेषयेत् समाश्लिष्टानि संहितानि सर्वाणि हवींषि अधिश्रयेत् ।</p>
<h3 id="मनतर-56">मन्त्रः</h3>
<p>तेज॑श्चै॒वास्मि॑न्ब्रह्मवर्च॒सञ्च॑ स॒मीची᳚ दधाति ।</p>
<h4 id="टक-56">टीका</h4>
<p>तेजश्च ब्रह्मवर्चसं चास्मिन् यजमाने यज्ञविभ्रष्टे समीची सङ्गते दधाति । आग्नेयसौम्ययोर्वा लेपौ । इष्टिपशुसोमानां स्वकालेऽकरणं विभ्रेषः ॥</p>
<h3 id="सयकतमनतर-26">संयुक्तमन्त्रः</h3>
<p>अ॒ग्नी॒षो॒मीय॒मेका॑दशकपाल॒न्निर्व॑पे॒द्यङ्कामो॒ नोप॒नमे॑दाग्ने॒यो वै ब्रा᳚ह्म॒णस्स सोम॑म्पिबति॒ स्वामे॒व दे॒वता॒ꣳ॒ स्वेन॑ भाग॒धेये॒नोप॑ धावति॒ सैवैन॒ङ्कामे॑न॒ सम॑र्धय॒त्युपै॑न॒ङ्कामो॑ नमति</p>
<h3 id="मनतर-57">मन्त्रः</h3>
<p>अ॒ग्नी॒षो॒मीय॒मेका॑दशकपाल॒न्निर्व॑पेत् ।<br>
यङ्कामो॒ नोप॒नमे॑त्  ।<br>
आ॒ग्ने॒यो वै ब्रा᳚ह्म॒णस्स सोम॑म्पिबति ।<br>
स्वामे॒व दे॒वता॒ꣳ॒ स्वेन॑ भाग॒धेये॒नोप॑ धावति ।<br>
सैवैन॒ङ्कामे॑न॒ सम॑र्धयति ।<br>
उपै॑न॒ङ्कामो॑ नमति ।</p>
<h4 id="टक-57">टीका</h4>
<p>3अग्नीषोमीयमित्यदि ॥ &lsquo;द्यावापृथिवीशुनासीर&rsquo; इति छः । ब्राह्मणस्याग्नेयत्वात् सोमवत्त्वाच्चास्याग्निस्सोमश्च स्वा देवता ॥</p>
<h3 id="सयकतमनतर-27">संयुक्तमन्त्रः</h3>
<p>अग्नीषो॒मीय॑म॒ष्टाक॑पाल॒न्निर्व॑पेद्ब्रह्मवर्च॒सका॑मो॒ऽग्नीषोमा॑वे॒व स्वेन॑ भाग॒धेये॒नोप॑ धावति॒ तावे॒वास्मि॑न्ब्रह्मवर्च॒सन्ध॑त्तो ब्रह्मवर्च॒स्ये॑व [17] भ॒व॒ति॒ यद॒ष्टाक॑पाल॒स्तेना᳚ग्ने॒यो यच्छ्या॑मा॒कस्तेन॑ सौ॒म्यस्समृ॑द्ध्यै ।</p>
<h3 id="मनतर-58">मन्त्रः</h3>
<p>अ॒ग्नी॒षो॒मीय॑म॒ष्टाक॑पाल॒न्निर्व॑पेद्ब्रह्मवर्च॒सका॑मः ।<br>
अ॒ग्नीषोमा॑वे॒व स्वेन॑ भाग॒धेये॒नोप॑ धावति ।<br>
तावे॒वास्मि॑न्ब्रह्मवर्च॒सन्ध॑त्तः ।<br>
ब्र॒ह्म॒व॒र्च॒स्ये॑व  भ॑वति ।<br>
यद॒ष्टाक॑पाल॒स्तेना᳚ग्ने॒यः ..<br>
यच्छ्या॑मा॒कस्तेन॑ सौ॒म्यस्समृ॑द्ध्यै ।</p>
<h4 id="टक-58">टीका</h4>
<p>4अग्नीषोमीयमष्टाकपालमीति ॥ गतम् । &lsquo;यच्छ्यामाकः&rsquo; इति वचनात् श्यामाकानां निर्वपेत् ॥</p>
<h3 id="सयकतमनतर-28">संयुक्तमन्त्रः</h3>
<p>सोमा॑य वा॒जिने᳚ श्यामा॒कञ्च॒रुन्निर्व॑पे॒द्यᳵ क्लैव्या᳚द्बिभी॒याद्रेतो॒ हि वा ए॒तस्मा॒द्वाजि॑नमप॒क्राम॒त्यथै॒ष क्लैब्या᳚द्बिभाय॒ सोम॑मे॒व वा॒जिन॒ꣵ॒ स्वेन॑ भाग॒धेये॒नोप॑ धावति॒ स ए॒वास्मि॒न्रेतो॒ वाजि॑नन्दधाति॒ न क्ली॒बो भ॑वति</p>
<h3 id="मनतर-59">मन्त्रः</h3>
<p>सोमा॑य वा॒जिने᳚ श्यामा॒कञ्च॒रुन्निर्व॑पेत् ।<br>
यᳵ क्लैव्या᳚द्बिभी॒यात् ।<br>
रेतो॒ हि वा ए॒तस्मा॒द्वाजि॑नमप॒क्रामति ।</p>
<h4 id="टक-59">टीका</h4>
<p>5सोमाय वाजिन इत्यादि ॥ वाजिनं वाजिनस्थानीयं प्रजननशक्तिमत् रेतोस्मादपक्रामति ।</p>
<h3 id="मनतर-60">मन्त्रः</h3>
<p>अथै॒ष क्लैब्या᳚द्बिभाय ।<br>
सोम॑मे॒व वा॒जिन॒ꣵ॒ स्वेन॑ भाग॒धेये॒नोप॑ धावति ।<br>
स ए॒वास्मि॒न्रेतो॒ वाजि॑नन्दधाति ।<br>
न क्ली॒बो भ॑वति ।</p>
<h4 id="टक-60">टीका</h4>
<p>अथानन्तरमेष क्लैब्याद्बिभाय बिभेति । छान्दसो लिट् । गतमन्यत् ॥</p>
<h3 id="सयकतमनतर-29">संयुक्तमन्त्रः</h3>
<p>ब्राह्मणस्प॒त्यमेका॑दशकपाल॒न्निर्व॑पे॒द्ग्राम॑कामः [18]  ब्रह्म॑ण॒स्पति॑मे॒व स्वेन॑ भाग॒धेये॒नोप॑ धावति॒ स ए॒वास्मै॑ सजा॒तान्प्र य॑च्छति ग्रा॒म्ये॑व भ॑वति ग॒णव॑ती याज्यानुवा॒क्ये॑ भवतस्सजा॒तैरे॒वैन॑ङ्ग॒णव॑न्तङ्करोत्ये॒तामे॒व निर्व॑पेत्</p>
<h3 id="heading"></h3>
<p>ब्रा॒ह्म॒ण॒स्प॒त्यमेका॑दशकपाल॒न्निर्व॑पे॒द्ग्राम॑कामः ।<br>
ब्रह्म॑ण॒स्पति॑मे॒व स्वेन॑ भाग॒धेये॒नोप॑ धावति ।<br>
स ए॒वास्मै॑ सजा॒तान्प्र य॑च्छति ।<br>
ग्रा॒म्ये॑व भ॑वति ।</p>
<h4 id="टक-61">टीका</h4>
<p>6ब्राह्मणस्पत्यमित्यादि ॥ पत्युत्तरपदलक्षणो ण्यः ।</p>
<h3 id="मनतर-61">मन्त्रः</h3>
<p>ग॒णव॑ती याज्यानुवा॒क्ये॑ भवतः ।</p>
<h4 id="टक-62">टीका</h4>
<p>गणवती इति । ' गणानां त्वा गणपतिम् ' ' स इज्जनेन ' इति । &lsquo;वा छन्दसि&rsquo; इति पूर्वसवर्णदीर्घत्वम् । गणवत्यौ ।</p>
<h3 id="मनतर-62">मन्त्रः</h3>
<p>स॒जा॒तै॒रे॒वैन॑ङ्ग॒णव॑न्तङ्करोति ।<br>
ए॒तामे॒व निर्व॑पेत् ।</p>
<h4 id="टक-63">टीका</h4>
<p>सजातैरिति । सजातैर्गणैस्तद्वन्तमेनं करोति ॥</p>
<h3 id="सयकतमनतर-30">संयुक्तमन्त्रः</h3>
<p>यᳵ का॒मये॑त॒ ब्रह्म॒न्विशँ॒व्वि ना॑शयेय॒मिति॑ मारु॒ती या᳚ज्यानुवा॒क्ये॑ कुर्या॒द्ब्रह्म॑न्ने॒व विशँ॒व्वि ना॑शयति ॥ [19]</p>
<h3 id="मनतर-63">मन्त्रः</h3>
<p>यᳵ का॒मये॑त॒ ब्रह्म॒न्विशँ॒व्वि ना॑शयेय॒मिति॑ ।<br>
मा॒रु॒ती या᳚ज्यानुवा॒क्ये॑ कुर्यात् ।<br>
ब्रह्म॑न्ने॒व विशँ॒व्वि ना॑शयति ॥</p>
<h4 id="टक-64">टीका</h4>
<p>7ब्रह्मन्विशमिति ॥ नशिर्गतिकर्मा छान्दसः । ब्रह्मन् ब्राह्मणे विशं वैश्यं विनाशयेयं विशेषेण गमयेयं प्रापयेयमिति । यद्वा - ब्रह्मणि प्रतियोगिनि विनष्टा भवन्तु वैश्या इति । मारुती मारुत्यौ ' मरुतो यद्ध वो दिवः ' ' या वश्शर्म ' इति ब्रह्मणि विशं प्रापयत्येव । ' आ तू न उप गन्तन ' इति च मन्त्रलिङ्गम् । मरुतो हि देवानां विशः ॥</p>
<p>इति द्वितीये तृतीये तृतीयः ॥</p>
<h2 id="अनवक-४--१-सवरगकमसय-२-अनयकरतकनकमसय-३-सभ-जगमष-४-५-अतनकषटसय-रजनयसय--६-तथवधसय-बरहमणसय-च-इषटय-">अनुवाकः ४ । १ स्वर्गकामस्य, २ अन्यकर्तृकानकामस्य, ३ सभां जिगमिषोः ४-५ अतिनिकृष्टस्य राजन्यस्य , ६ तथाविधस्य ब्राह्मणस्य च इष्टयः ।</h2>
<p>विश्वेदेवा ऋषयः</p>
<h3 id="सयकतमनतर-31">संयुक्तमन्त्रः</h3>
<p>अ॒र्य॒म्णे च॒रुन्निर्व॑पेथ्सुव॒र्गका॑मो॒ऽसौ वा आ॑दि॒त्यो᳚ऽर्य॒माऽर्य॒मण॑मे॒व स्वेन॑ भाग॒धेये॒नोप॑ धावति॒ स ए॒वैनꣳ॑ सुव॒र्गँल्लो॒कङ्ग॑मयत्यर्य॒म्णे च॒रुन्निर्व॑पे॒द्यᳵ का॒मये॑त॒ दान॑कामा मे प्र॒जास्स्यु॒रित्य॒सौ वा आ॑दि॒त्यो᳚ऽर्य॒मा ।</p>
<h3 id="मनतर-64">मन्त्रः</h3>
<p>अ॒र्य॒म्णे च॒रुन्निर्व॑पेत् ।<br>
सु॒व॒र्गका॑मो॒ऽसौ वा आ॑दि॒त्यो᳚ऽर्य॒माऽर्य॒मण॑मे॒व स्वेन॑ भाग॒धेये॒नोप॑ धावति ।<br>
स ए॒वैनꣳ॑ सुव॒र्गँल्लो॒कङ्ग॑मयति ।<br>
अ॒र्य॒म्णे च॒रुन्निर्व॑पेत् ।<br>
यᳵ का॒मये॑त॒ दान॑कामा मे प्र॒जास्स्यु॒रिति॑ ।<br>
अ॒सौ वा आ॑दि॒त्यो᳚ऽर्य॒मा ।</p>
<h4 id="टक-65">टीका</h4>
<p>1अर्यम्ण इत्यादि ॥ गतम् । अरीन् यमयतीत्यर्यमा । इन्द्र इति केचित् । यम इत्यपरे । सूर्य इत्यन्ये । याज्याया इन्द्रमनूत्पन्नत्वात् ॥</p>
<h3 id="सयकतमनतर-32">संयुक्तमन्त्रः</h3>
<p>यᳵ खलु॒ वै ददा॑ति॒ सो᳚ऽर्य॒माऽर्य॒मण॑मे॒व स्वेन॑ भाग॒धेये॒नोप॑ धावति॒ स ए॒व [20] अ॒स्मै॒ दान॑कामाᳶ प्र॒जाᳵ क॑रोति॒ दान॑कामा अस्मै प्र॒जा भ॑वन्त्यर्य॒म्णे च॒रुन्निर्व॑पेत्</p>
<h3 id="मनतर-65">मन्त्रः</h3>
<p>यᳵ खलु॒ वै ददा॑ति॒ सो᳚ऽर्य॒मा ।<br>
अ॒र्य॒मण॑मे॒व स्वेन॑ भाग॒धेये॒नोप॑ धावति ।<br>
स ए॒वास्मै दान॑कामाᳶ प्र॒जाᳵ क॑रोति ।<br>
दान॑कामा अस्मै प्र॒जा भ॑वन्ति ।<br>
अ॒र्य॒म्णे च॒रुन्निर्व॑पेत् ।</p>
<h4 id="टक-66">टीका</h4>
<p>2यः खल्विति ॥ दातुरर्यमत्वं ताद्धर्म्यात् ॥</p>
<h3 id="सयकतमनतर-33">संयुक्तमन्त्रः</h3>
<p>यᳵ का॒मये॑त स्व॒स्ति ज॒नता॑मिया॒मित्य॒सौ वा आ॑दि॒त्यो᳚ऽर्य॒माऽर्य॒मण॑मे॒व स्वेन॑ भाग॒धेये॒नोप॑ धावति॒ स ए॒वैन॒न्तद्ग॑मयति॒ यत्र॒ जिग॑मिषति</p>
<h3 id="मनतर-66">मन्त्रः</h3>
<p>यᳵ का॒मये॑त स्व॒स्ति ज॒नता॑मिया॒मिति॑ ।<br>
अ॒सौ वा आ॑दि॒त्यो᳚ऽर्य॒मा ।<br>
अ॒र्य॒मण॑मे॒व स्वेन॑ भाग॒धेये॒नोप॑ धावति ।<br>
स ए॒वैन॒न्तद्ग॑मयति॒ यत्र॒ जिग॑मिषति ।</p>
<h4 id="टक-67">टीका</h4>
<p>3स्वस्तीति ॥ अविघ्नेन । तद्गमयतीति । गन्तव्यं स्वस्ति गसयति, अरणहेतुरर्यमेति ॥</p>
<h3 id="सयकतमनतर-34">संयुक्तमन्त्रः</h3>
<p>इन्द्रो॒ वै दे॒वाना॑मानुजाव॒र आ॑सी॒थ्स प्र॒जाप॑ति॒मुपा॑धाव॒त्तस्मा॑ ए॒तमै॒न्द्रमा॑नुषू॒कमेका॑दशकपाल॒न्निः [21] अ॒व॒प॒त्तेनै॒वैन॒मग्र॑न्दे॒वता॑ना॒म्पर्य॑णयद्बु॒ध्नव॑ती॒ अग्र॑वती याज्यानुवा॒क्ये॑ अकरोद्बु॒ध्नादे॒वैन॒मग्र॒म्पर्य॑णय॒द्यो रा॑ज॒न्य॑ आनुजाव॒रस्स्यात्तस्मा॑ ए॒तमै॒न्द्रमा॑नुषू॒कमेका॑दशकपाल॒न्निर्व॑पे॒दिन्द्र॑मे॒व स्वेन॑ भाग॒धेये॒नोप॑ धावति॒ स ए॒वैन॒मग्रꣳ॑ समा॒नाना॒म्परि॑ णयति बु॒ध्नव॑ती॒ अग्र॑वती याज्यानुवा॒क्ये॑ भवतो बु॒ध्नादे॒वैन॒मग्र᳚म् [22]  परि॑ णयत्यानुषू॒को भ॑वत्ये॒षा ह्ये॑तस्य॑ दे॒वता॒ य आ॑नुजाव॒रस्समृ॑द्ध्यै</p>
<h3 id="मनतर-67">मन्त्रः</h3>
<p>इन्द्रो॒ वै दे॒वाना॑मानुजाव॒र आ॑सीत् ।<br>
स प्र॒जाप॑ति॒मुपा॑धावत् ।</p>
<h4 id="टक-68">टीका</h4>
<p>4इन्द्रो वा इत्यादि ॥ आनुजावर इव आसीत् । आनुजावरोपकर्षते [रोपकृष्टतरः] ।</p>
<h3 id="मनतर-68">मन्त्रः</h3>
<p>तस्मा॑ ए॒तमै॒न्द्रमा॑नुषू॒कमेका॑दशकपाल॒न्निर॑वपत् ।</p>
<h4 id="टक-69">टीका</h4>
<p>आनुषूकमिति । अनुषूयन्त इत्यानुषूकाः व्रीहिविशेषाः । ये लूनेभ्यः स्तम्बेभ्यः स्वयं पुनःप्ररोहन्ति तत्प्रभवाणां व्रीहीणामियं संज्ञा । &lsquo;सत्सूद्विष&rsquo; इत्य[इति] क्विप्, अल्पार्थे प्रागिवीयः, सुषामादित्वात्षत्वम् । तेषां विकारः पुरोडाशः आनुषूकः । कोपधादण् ।</p>
<h3 id="मनतर-69">मन्त्रः</h3>
<p>तेनै॒वैन॒मग्र॑न्दे॒वता॑ना॒म्पर्य॑णयत्  ।</p>
<h4 id="टक-70">टीका</h4>
<p>अग्रं प्राधान्यं देवतानां पर्यणयत् सर्वतः प्रापयत् ।</p>
<h3 id="मनतर-70">मन्त्रः</h3>
<p>बु॒ध्नव॑ती॒ अग्र॑वती याज्यानुवा॒क्ये॑ अकरोत् ।</p>
<h4 id="टक-71">टीका</h4>
<p>बुध्नवती इति । &lsquo;बुध्नादग्रमङ्गिरोभिः&rsquo; इति पुरोनुवाक्या, &lsquo;बुध्नादग्रेण वि मिमाय मानैः&rsquo; इति याज्या ।</p>
<h3 id="मनतर-71">मन्त्रः</h3>
<p>बु॒ध्नादे॒वैन॒मग्र॒म्पर्य॑णयत् ।</p>
<h4 id="टक-72">टीका</h4>
<p>बुध्नादेवेति । मूलादेवारभ्य दृढमूलमिति यावत् ।</p>
<h3 id="मनतर-72">मन्त्रः</h3>
<p>यो रा॑ज॒न्य॑ आनुजाव॒रस्स्यात् ।<br>
तस्मा॑ ए॒तमै॒न्द्रमा॑नुषू॒कमेका॑दशकपाल॒न्निर्व॑पेत् ।<br>
इन्द्र॑मे॒व स्वेन॑ भाग॒धेये॒नोप॑ धावति ।<br>
स ए॒वैन॒मग्रꣳ॑ समा॒नाना॒म्परि॑ णयति ।<br>
बु॒ध्नव॑ती॒ अग्र॑वती याज्यानुवा॒क्ये॑ भवतः ।<br>
बु॒ध्नादे॒वैन॒मग्र॒म्परि॑णयति ।<br>
आ॒नु॒षू॒को भ॑वति ।</p>
<h4 id="टक-73">टीका</h4>
<p>आनुजावर इति । अनुजः कनिष्ठः । तस्मान्निकृष्टैश्वर्यो योनुजस्य गुणभूतो भवति सोनुजावरः स एवानुजावरः । &lsquo;सान्नाय्यानुजावर&rsquo; इत्यादिना स्वार्थिकोण् ।</p>
<h3 id="मनतर-73">मन्त्रः</h3>
<p>ए॒षा ह्ये॑तस्य॑ दे॒वता॒ य आ॑नुजाव॒रस्समृ॑द्ध्यै ।</p>
<h4 id="टक-74">टीका</h4>
<p>एषा हीति । य आनुजावरः एतस्य एषा देवता । का ? या आनुषूकस्य, आनुषूकभागी इन्द्र इत्यर्थः ॥</p>
<h3 id="सयकतमनतर-35">संयुक्तमन्त्रः</h3>
<p>यो ब्रा᳚ह्म॒ण आ॑नुजाव॒रस्स्यात्तस्मा॑ ए॒तम्बा॑र्‌हस्प॒त्यमा॑नुषू॒कञ्च॒रुन्निर्व॑पे॒द्बृह॒स्पति॑मे॒व स्वेन॑ भाग॒धेये॒नोप॑ धावति॒ स ए॒वैन॒मग्रꣳ॑ समा॒नाना॒म्परि॑ णयति बु॒ध्नव॑ती॒ अग्र॑वती याज्यानुवा॒क्ये॑ भवतो बु॒ध्नादे॒वैन॒मग्र॒म्परि॑ णयत्यानुषू॒को भ॑वत्ये॒षा ह्ये॑तस्य॑ दे॒वता॒ य आ॑नुजाव॒रस्समृ॑द्ध्यै ॥ [23]</p>
<h3 id="मनतर-74">मन्त्रः</h3>
<p>यो ब्रा᳚ह्म॒ण आ॑नुजाव॒रस्स्यात् ।<br>
तस्मा॑ ए॒तम्बा॑र्‌हस्प॒त्यमा॑नुषू॒कञ्च॒रुन्निर्व॑पेत् ।<br>
बृ॒ह॒स्पति॑मे॒व स्वेन॑ भाग॒धेये॒नोप॑ धावति ।<br>
स ए॒वैन॒मग्रꣳ॑ समा॒नाना॒म्परि॑ णयति ।<br>
बु॒ध्नव॑ती॒ अग्र॑वती याज्यानुवा॒क्ये॑ भवतः ।<br>
बु॒ध्नादे॒वैन॒मग्र॒म्परि॑णयति ।<br>
आ॒नु॒षू॒को भ॑वति ।<br>
एषा ह्ये॑तस्य॑ दे॒वता॒ य आ॑नुजाव॒रस्समृ॑द्ध्यै ॥</p>
<h4 id="टक-75">टीका</h4>
<p>5यो ब्राह्मण इत्यादि ॥ ब्राह्मणानुजावरविषये बार्हस्पत्यचरुविधिः । शेषो गतः ॥</p>
<p>इति द्वितीये तृतीये चतुर्थोनुवाकः ॥</p>
<h2 id="अनवक-५-यकषमगहतसयषट-">अनुवाकः ५ यक्ष्मगृहीतस्येष्टिः ।</h2>
<p>विश्वेदेवा ऋषयः ।</p>
<h3 id="सयकतमनतर-36">संयुक्तमन्त्रः</h3>
<p>प्र॒जाप॑ते॒स्त्रय॑स्त्रिꣳशद्दुहि॒तर॑ आस॒न्तास्सोमा॑य॒ राज्ञे॑ऽददा॒त्तासाꣳ॑ रोहि॒णीमुपै॒त्ता ईर्ष्य॑न्ती॒ᳶ पुन॑रगच्छ॒न्ता अन्वै॒त्ताᳶ पुन॑रयाचत॒ ता अ॑स्मै॒ न पुन॑रददा॒थ्सो᳚ऽब्रवीदृ॒तम॑मीष्व॒ यथा॑ समाव॒च्छ उ॑पै॒ष्याम्यथ॑ ते॒ पुन॑र्दास्या॒मीति॒ स ऋ॒तमा॑मी॒त्ता अ॑स्मै॒ पुन॑रददा॒त्तासाꣳ॑ रोहि॒णीमे॒वोप॑ [24]  ऐ॒त्तँय्यख्ष्म॑ आर्च्छ॒द्राजा॑नँ॒य्यख्ष्म॑ आर॒दिति॒ तद्रा॑जय॒ख्ष्मस्य॒ जन्म॒ यत्पापी॑या॒नभ॑व॒त्तत्पा॑पय॒ख्ष्मस्य॒ यज्जा॒याभ्योऽवि॑न्द॒त्तज्जा॒येन्य॑स्य॒ य ए॒वमे॒तेषाँ॒य्यख्ष्मा॑णा॒ञ्जन्म॒ वेद॒ नैन॑मे॒ते यख्ष्मा॑ विन्दन्ति॒ स ए॒ता ए॒व न॑म॒स्यन्नुपा॑धाव॒त्ता अ॑ब्रुव॒न्वरँ॑व्वृणामहै समाव॒च्छ ए॒व न॒ उपा॑य॒ इति॒ तस्मा॑ ए॒तम् [25]  आ॒दि॒त्यञ्च॒रुन्निर॑वप॒न्तेनै॒वैन॑म्पा॒पाथ्स्रामा॑दमुञ्च॒न्‌</p>
<h3 id="मनतर-75">मन्त्रः</h3>
<p>प्र॒जाप॑ते॒स्त्रय॑स्त्रिꣳशद्दुहि॒तर॑ आसन् ।<br>
तास्सोमा॑य॒ राज्ञे॑ऽददात् ।<br>
तासाꣳ॑ रोहि॒णीमुपै॑त् ।</p>
<h4 id="टक-76">टीका</h4>
<p>1प्रजापतेस्त्रयस्त्रिंशदित्यादि ॥ अश्विन्यादयस्सप्तविंशतिस्तारकाभिमानिन्यः ; ऋद्ध्या दयष्षडन्या इत्येके । अन्ये तु - षट्कृत्तिकाः अभिजिदेका अश्विन्यादयष्षद्विंशतिरिति त्रयस्त्रिंशत्तारका इत्याहुः ।</p>
<h3 id="मनतर-76">मन्त्रः</h3>
<p>ता ईर्ष्य॑न्ती॒ᳶ पुन॑रगच्छन्।<br>
ता अन्वै॑त् ।<br>
ताᳶ पुन॑रयाचत ।</p>
<h4 id="टक-77">टीका</h4>
<p>ईर्ष्यन्तीरिति । सपत्नीबहुमानमसहमानाः पितरमेव पुनरगच्छन् ।</p>
<h3 id="मनतर-77">मन्त्रः</h3>
<p>ता अ॑स्मै॒ न पुन॑रददात् ।</p>
<h4 id="टक-78">टीका</h4>
<p>ता अन्वगच्छत् सोमः अयाचत प्रजापतिम् । ततस्तास्सोमाय नाददात्प्रजापतिः ।</p>
<h3 id="मनतर-78">मन्त्रः</h3>
<p>सो᳚ऽब्रवीत्  ।<br>
ऋतम॑मीष्व ।</p>
<h4 id="टक-79">टीका</h4>
<p>अथ स प्रजापतिरब्रवीत् सोमं ऋतं सत्यममीष्व प्रतिपद्यस्व शपथं कुरु, सत्येनेति यावत् । शपो लुक्, छान्दस इडागमः ।</p>
<h3 id="मनतर-79">मन्त्रः</h3>
<p>यथा॑ समाव॒च्छ उ॑पै॒ष्यामि ।</p>
<h4 id="टक-80">टीका</h4>
<p>शपथप्रयोगं दर्शयति - यथेति । यथा इदमर्थरूपं समावच्छ उपैष्यामीति एवं शपथः क्रियताम् ।</p>
<h3 id="मनतर-80">मन्त्रः</h3>
<p>अथ॑ ते॒ पुन॑र्दास्या॒मीति॑ ।</p>
<h4 id="टक-81">टीका</h4>
<p>अथैतास्तुभ्यं पुनर्दास्यामीति । समादावतुप् स्वार्थिकः । सममित्यर्थः । ततः &lsquo;सङ्ख्यैकवचनात्&rsquo; इति शसः क्रियाविशेषणत्वात्कर्मत्वम् ।सर्वेष्वप्यहस्सु सममेवैताः सर्वा उपेष्यामीत्यर्थः ।</p>
<h3 id="मनतर-81">मन्त्रः</h3>
<p>स ऋ॒तमा॑मीत् ।<br>
ता अ॑स्मै॒ पुन॑रददात् ।</p>
<h4 id="टक-82">टीका</h4>
<p>स सोमस्तथाकरोत्, प्रजापतिश्च पुनरदात् ।</p>
<h3 id="मनतर-82">मन्त्रः</h3>
<p>तासाꣳ॑ रोहि॒णीमे॒वोपै॑त्  ।</p>
<h4 id="टक-83">टीका</h4>
<p>अथ सोमः पुनरपि तासां मध्ये रोहिणीमेवोपैत् ।</p>
<h3 id="मनतर-83">मन्त्रः</h3>
<p>तँय्यख्ष्म॑ आर्च्छत् ।</p>
<h4 id="टक-84">टीका</h4>
<p>अथ सत्यातिक्रमात् तं सोमं यक्ष्मः क्षयरोगः आर्तमकरोत् । यक्ष पूजायाम्, औणादिको मन्प्रत्ययः । रोगोत्तमत्वं पूजा ।</p>
<h3 id="मनतर-84">मन्त्रः</h3>
<p>राजा॑नँ॒य्यख्ष्म॑ आर॒दिति॒ तद्रा॑जय॒ख्ष्मस्य॒ जन्म॑ ।</p>
<h4 id="टक-85">टीका</h4>
<p>राजानमित्यादि । राज्ञो यक्ष्मः राजयक्ष्म इति ।</p>
<h3 id="मनतर-85">मन्त्रः</h3>
<p>यत्पापी॑या॒नभ॑व॒त्,  तत्पा॑पय॒ख्ष्मस्य +++(जन्म)+++।</p>
<h4 id="टक-86">टीका</h4>
<p>पापीयानिति । पुरुषान्तरयक्ष्मात्पापतरत्वात्पापश्चासौ यक्ष्मश्चेति ।</p>
<h3 id="मनतर-86">मन्त्रः</h3>
<p>यज्जा॒याभ्योऽवि॑न्द॒त्, तज्जा॒येन्य॑स्य +++(जन्म)+++।</p>
<h4 id="टक-87">टीका</h4>
<p>जायाभ्य इति । &lsquo;तत आगतः&rsquo; इति छान्दस एन्यः ।</p>
<h3 id="मनतर-87">मन्त्रः</h3>
<p>य ए॒वमे॒तेषाँ॒य्यख्ष्मा॑णा॒ञ्जन्म॒ वेद॑ ।</p>
<h4 id="टक-88">टीका</h4>
<p>य एवमिति । एकस्यैव यक्ष्मस्य निमित्तभेदेन त्रित्वमुपचर्यते ।</p>
<h3 id="मनतर-88">मन्त्रः</h3>
<p>नैन॑मे॒ते यख्ष्मा॑ विन्दन्ति ।</p>
<h4 id="टक-89">टीका</h4>
<p>विन्दतीति । बाधितुं न लभन्ते ।</p>
<h3 id="मनतर-89">मन्त्रः</h3>
<p>स ए॒ता ए॒व न॑म॒स्यन्नुपा॑धावत् ।</p>
<h4 id="टक-90">टीका</h4>
<p>अथ सोमः प्रजापतिं मुक्त्वा एता जाया नमस्यन् पूजयन् उपाधावत् आर्तोस्मि प्रसीदन्तु भवत्य इति ।</p>
<h3 id="मनतर-90">मन्त्रः</h3>
<p>ता अ॑ब्रुवन् ।<br>
वरँ॑व्वृणामहै, समाव॒च्छ ए॒व न॒ उपा॑य॒ इति॑ ।</p>
<h4 id="टक-91">टीका</h4>
<p>अथ ता अब्रुवन् वरं वृणामहै सममेव चास्मानुपायः उपगच्छेति तुल्यप्रतिपत्तयो वयं स्यामेति ।</p>
<h3 id="मनतर-91">मन्त्रः</h3>
<p>तस्मा॑ ए॒तमा॑दि॒त्यञ्च॒रुन्निर॑वपन् ।<br>
तेनै॒वैन॑म्पा॒पाथ्स्रामा॑दमुञ्चन् ।</p>
<h4 id="टक-92">टीका</h4>
<p>इत्थमिदं करिष्यामीति सोमेनाभ्युपगते तस्मै आदित्यं चरुं निरवपन् जायाः, तेनैव पापात्स्रामाद्रोगादेनममुञ्चन् ॥</p>
<h3 id="सयकतमनतर-37">संयुक्तमन्त्रः</h3>
<p>यᳶ पा॑पय॒ख्ष्मगृ॑हीत॒स्स्यात्तस्मा॑ ए॒तमा॑दि॒त्यञ्च॒रुन्निर्व॑पेदादि॒त्याने॒व स्वेन॑ भाग॒धेये॒नोप॑ धावति॒ त ए॒वैन॑म्पा॒पाथ्स्रामा᳚न्मुञ्चन्त्यमावा॒स्या॑या॒न्निर्व॑पेद॒मुमे॒वैन॑मा॒प्याय॑मान॒मन्वा प्या॑ययति॒ नवो॑नवो भवति॒ जाय॑मान॒ इति॑ पुरोनुवा॒क्या॑ भव॒त्यायु॑रे॒वास्मि॒न्तया॑ दधाति॒ यमा॑दि॒त्या अ॒ꣳ॒शुमा᳚प्या॒यय॒न्तीति॑ या॒ज्यैवैन॑मे॒तया᳚ प्याययति ॥ [26]</p>
<h3 id="मनतर-92">मन्त्रः</h3>
<p>यᳶ पा॑पय॒ख्ष्मगृ॑हीत॒स्स्यात् ।<br>
तस्मा॑ ए॒तमा॑दि॒त्यञ्च॒रुन्निर्व॑पेत् ।<br>
आ॒दि॒त्याने॒व स्वेन॑ भाग॒धेये॒नोप॑ धावति ।<br>
त ए॒वैन॑म्पा॒पाथ्स्रामा᳚न्मुञ्चन्ति ।</p>
<h4 id="टक-93">टीका</h4>
<p>2य इत्यादि ॥ गतम् ।</p>
<h3 id="मनतर-93">मन्त्रः</h3>
<p>अ॒मा॒वा॒स्या॑या॒न्निर्व॑पेत् ।</p>
<h4 id="टक-94">टीका</h4>
<p>अमावास्यायामिति शुक्लप्रतिपत्प्रभृति आप्यायते चन्द्रः, तमनु यममानमाप्याययति ॥</p>
<h3 id="मनतर-94">मन्त्रः</h3>
<p>अ॒मुमे॒वैन॑मा॒प्याय॑मान॒मन्वा प्या॑ययति ।<br>
नवो॑नवो भवति॒ जाय॑मान॒ इति॑ पुरोनुवा॒क्या॑ भवति ।<br>
आयु॑रे॒वास्मि॒न्तया॑ दधाति ।<br>
यमा॑दि॒त्या अ॒ꣳ॒शुमा᳚प्या॒यय॒न्तीति ।<br>
या॒ज्यैवैन॑मे॒तया᳚ प्याययति ॥</p>
<h4 id="टक-95">टीका</h4>
<p>एवैनमिति । एतया आप्याययत्येव ॥</p>
<p>इति द्वितीये तृतीये पञ्चमोनुवाकः ॥</p>
<h2 id="अनवक-६-अननदनशकतकमसय-तरधतसजञकयग-">अनुवाकः ६ अन्नादनशक्तिकामस्य त्रिधातुसंज्ञकयागः ।</h2>
<p>विश्वेदेवा ऋषयः ।</p>
<h3 id="सयकतमनतर-38">संयुक्तमन्त्रः</h3>
<p>प्र॒जाप॑तिर्दे॒वेभ्यो॒ऽन्नाद्यँ॒व्व्यादि॑श॒थ्सो᳚ऽब्रवी॒द्यदि॒माल्लोँ॒कान॒भ्य॑ति॒रिच्या॑तै॒ तन्ममा॑स॒दिति॒ तदि॒माल्लोँ॒कान॒भ्यत्य॑रिच्य॒तेन्द्र॒ꣳ॒ राजा॑न॒मिन्द्र॑मधिरा॒जमिन्द्रꣵ॑ स्व॒राजा॑न॒न्ततो॒ वै स इ॒माल्लोँ॒काꣳस्त्रे॒धादु॑ह॒त्तत्त्रि॒धातो᳚स्त्रिधातु॒त्वय्यङ्का॒मये॑तान्ना॒दस्स्या॒दिति॒ तस्मा॑ ए॒तन्त्रि॒धातु॒न्निर्व॑पे॒दिन्द्रा॑य॒ राज्ञे॑ पुरो॒डाश᳚म् [27]  एका॑दशकपाल॒मिन्द्रा॑याधिरा॒जायेन्द्रा॑य स्व॒राज्ञे॒ऽयँव्वा इन्द्रो॒ राजा॒यमिन्द्रो॑ऽधिरा॒जो॑ऽसाविन्द्र॑स्स्व॒राडि॒माने॒व लो॒कान्थ्स्वेन॑ भाग॒धेये॒नोप॑ धावति॒ त ए॒वास्मा॒ अन्न॒म्प्र य॑च्छन्त्यन्ना॒द ए॒व भ॑वति॒ यथा॑ व॒थ्सेन॒ प्रत्ता॒ङ्गान्दु॒ह ए॒वमे॒वेमाल्लोँ॒कान्प्रत्ता॒न्काम॑म॒न्नाद्य॑न्दुह उत्ता॒नेषु॑ क॒पाले॒ष्वधि॑ श्रय॒त्यया॑तयामत्वाय॒ त्रय॑ᳶ पुरो॒डाशा॑ भवन्ति॒ त्रय॑ इ॒मे लो॒का ए॒षाल्लोँ॒काना॒माप्त्या॒ उत्त॑रउत्तरो॒ ज्याया᳚न्भवत्ये॒वमि॑व॒ हीमे लो॒कास्समृ॑द्ध्यै॒ सर्वे॑षामभिग॒मय॒न्नव॑ द्य॒त्यछ॑म्बट्कारव्व्यँ॒त्यास॒मन्वा॒हानि॑र्दाहाय ॥ [28]</p>
<h3 id="मनतर-95">मन्त्रः</h3>
<p>प्र॒जाप॑तिर्दे॒वेभ्यो॒ऽन्नाद्यँ॒व्व्यादि॑शत् ।</p>
<h4 id="टक-96">टीका</h4>
<p>1प्रजापतिर्देवेभ्य इत्यादि ॥ व्यादिशत् पृथक्त्वेन व्यावृत्तमादिशत्, एकैकलोकविशेषावधिकमित्यर्थः ।</p>
<h3 id="मनतर-96">मन्त्रः</h3>
<p>सो᳚ऽब्रवीत् ।<br>
यदि॒माल्लोँ॒कान॒भ्य॑ति॒रिच्या॑ते, एतन्ममा॑स॒दिति॑ ।</p>
<h4 id="टक-97">टीका</h4>
<p>अथ देवानां तथा व्यादिश्य सोब्रवीत्प्रजापतिः ; यदन्नाद्यमिमान् सर्वानपि लोकान् अभ्यतिरिच्यते अतिव्याप्य वर्तते नैकैकलोकावधिकं भवति तत् ममासत् अस्तु । अतिरिच्यतेर्लेटि आडागमः, ' वैतोन्यत्र ' इत्यैत्वम् । आस्तेर्लेट्याडागमः ।</p>
<h3 id="मनतर-97">मन्त्रः</h3>
<p>तदि॒माल्लोँ॒कान॒भ्यत्य॑रिच्यत ।</p>
<h4 id="टक-98">टीका</h4>
<p>तस्मादिमान् लोकान् अभ्यत्यरिच्यत प्राजापत्यमैश्वर्यम् ।</p>
<h3 id="मनतर-98">मन्त्रः</h3>
<p>इन्द्र॒ꣳ॒ राजा॑न॒मिन्द्र॑मधिरा॒जमिन्द्रꣵ॑ स्व॒राजा॑नम् ।</p>
<h4 id="टक-99">टीका</h4>
<p>किमस्मान् लोकानित्याह – इन्द्रं राजानमित्यादि । तिस्र एतास्त्रिधातोर्देवता लोकत्रयात्मिकाः ।</p>
<h3 id="मनतर-99">मन्त्रः</h3>
<p>ततो॒ वै स इ॒माल्लोँ॒काꣳस्त्रे॒धादु॑हत् ।</p>
<h4 id="टक-100">टीका</h4>
<p>ततः खलु त्रिधातुदेवतानां त्रित्वात्प्रजापतिः लोकत्रयव्यापी व्याप्तानिमान् लोकांस्त्रेधादुहत् त्रिप्रकारमदुहत् । उत्तरोत्तरज्यायस्त्वात्त्रिप्रकारलोकत्रयात्मना अत्मीयमैश्वर्यं विभक्तवान् ।</p>
<h3 id="मनतर-100">मन्त्रः</h3>
<p>तत्त्रि॒धातो᳚स्त्रिधातु॒त्वम् ।</p>
<h4 id="टक-101">टीका</h4>
<p>तदित्यादि । त्रयो धातवो धनान्यस्मिन्निति त्रिधातुः, त्रेधा धातव्यत्वात्पुरोडाशस्य । धातव्या वा पुरोडाशा धातवः, त्रिधा भिन्नाः पुरोडाशा अस्मिन्निति । यद्वा - सर्वाधारलोकत्रयात्मकत्वात् त्रिधातुः ॥</p>
<h3 id="मनतर-101">मन्त्रः</h3>
<p>यङ्का॒मये॑तान्ना॒दस्स्या॒दिति॑ ।<br>
तस्मा॑ ए॒तन्त्रि॒धातु॒न्निर्व॑पेत् ।<br>
इन्द्रा॑य॒ राज्ञे॑ पुरो॒डाश᳚मेका॑दशकपालम् ।<br>
इन्द्रा॑याधिरा॒जायेन्द्रा॑य स्व॒राज्ञे᳚ ।<br>
अ॒यँव्वा इन्द्रो॒  राजा॒यमिन्द्रो॑ऽधिरा॒जो॑ऽसाविन्द्र॑स्स्व॒राट्,
इ॒माने॒व लो॒कान्थ्स्वेन॑ भाग॒धेये॒नोप॑ धावति ।<br>
त ए॒वास्मा॒ अन्न॒म्प्रय॑च्छन्ति ।<br>
अ॒न्ना॒द ए॒व भ॑वति ।</p>
<h4 id="टक-102">टीका</h4>
<p>2यमित्यादि ॥ गतम् । तत्रायं प्रयोगः - चतुरश्चतुरो मुष्टीनेकैकस्यै देवतायै निरुप्य हविष्कृता वाचं विसृजते । समानं कर्माधिवपनात् । अथाध्युप्य गार्हपत्य एकादशोत्तानानि कपालान्युपदधाति । तेष्वेव त्रीन् पुरोडाशानधिश्रयति । प्रथममधिश्रित्य परितपनान्तं कृत्वा तस्मिन्नुत्तरं ततो ज्यायासमधिश्रयति । पुनस्तदन्तं कृत्वा तस्मिन्नुत्तरं ततो ज्यायांसमधिश्रयतीति ॥</p>
<h3 id="मनतर-102">मन्त्रः</h3>
<p>यथा॑ व॒थ्सेन॒ प्रत्ता॒ङ्गान्दु॒हे ।<br>
ए॒वमे॒वेमाल्लोँ॒कान्प्रत्ता॒न्काम॑म॒न्नाद्य॑न्दुहे ।</p>
<h4 id="टक-103">टीका</h4>
<p>3यथेति ॥ प्रत्तां प्रदातुं क्षीरमारब्धाम् । आदिकर्मणि निष्ठा । यथा वत्ससंसर्गेण बृंहितोधोभारा दुहे दुग्धे । &lsquo;लोपस्त आत्मनेपदेषु&rsquo; इति तलोपः । एवमेवेमान् लोकान् अनेन त्रिधातुना वत्सस्थानीयेन प्रत्तां कामं स्वाभिमतमन्नाद्यं दुघ्धे यजमानः ॥</p>
<h3 id="मनतर-103">मन्त्रः</h3>
<p>उ॒त्ता॒नेषु॑ क॒पाले॒ष्वधि॑ श्रय॒ति ।<br>
अया॑तयामत्वाय॒ त्रय॑ᳶ पुरो॒डाशा॑ भवन्ति ।</p>
<h4 id="टक-104">टीका</h4>
<p>4उत्तानेष्विति ॥ गतम् । यातयामत्वं गतरसत्वम् ।</p>
<h3 id="मनतर-104">मन्त्रः</h3>
<p>त्रय॑ इ॒मे लो॒का ए॒षाल्लोँ॒काना॒माप्त्यै ।</p>
<h4 id="टक-105">टीका</h4>
<p>त्रय इति । पुरोडाशत्रित्वेन लोकत्रयाप्तिः ।</p>
<h3 id="मनतर-105">मन्त्रः</h3>
<p>उत्त॑रउत्तरो॒ ज्याया᳚न्भवति ।<br>
ए॒वमि॑व॒ हीमे लो॒कास्समृ॑द्ध्यै ।</p>
<h4 id="टक-106">टीका</h4>
<p>उत्तरउत्तर इति । लोकानामुत्तरोत्तरज्यायस्त्वात् पुरोडाशानामप्युत्तरोत्तरज्यायस्त्वं समृद्ध्यै भति । सदृशयोगात्समृद्धिः ॥</p>
<h3 id="मनतर-106">मन्त्रः</h3>
<p>सर्वे॑षामभिग॒मय॒न्नव॑द्यति ।</p>
<h4 id="टक-107">टीका</h4>
<p>5सर्वेषामिति । सर्वेषां पुरोडाशानां अभिगमयन् पार्श्वे गमनं कुर्वन् अवद्यति । यत्र प्रथमस्यावद्यति तत्पार्श्वे द्वितीयस्यापि, तत्पार्श्वे तृतीयस्य । एतदुक्तं भवति - दक्षिणार्धात्प्रथमां देवतां यजेत्, मध्याद्द्वितीयां, उत्तरार्धात्तृतीयामिति । अछम्बट्कारं अनार्तत्वं, (य) एकस्मिन् भागे त्रयाणामवदाने त्रयमप्यार्तं स्यात् ॥</p>
<h3 id="मनतर-107">मन्त्रः</h3>
<p>अछ॑म्बट्कारव्व्यँ॒त्यास॒मन्वा॒हानि॑र्दाहाय ॥</p>
<h4 id="टक-108">टीका</h4>
<p>6व्यत्यासमिति । व्यत्यासो विनिमयः । व्यत्यासं व्यत्यस्य । णमुलि प्रत्ययात्पूर्वस्योदात्तत्यम् । प्राच्यां दिशि &lsquo;त्वमिन्द्र&rsquo; इत्यादयस्तिस्र ऋचः । तत्र प्रथमामनूच्य मध्यमया यजेत् प्रथमे, मध्यमामनूच्य उत्तमया यजेत् द्वितीये, उत्तमामनूच्य प्रथमया यजेत् तृतीये, इति ।
एवं सर्वा याज्याः पुरोनुवाक्याश्च भवन्ति । तद्यथा - &lsquo;इन्द्राय राज्ञेनुब्रूहि&rsquo; इत्युक्ते प्राच्यां दिशि &lsquo;त्वमिन्द्र&rsquo; इत्यन्वाह पुरोनुवाक्याम्, &lsquo;इन्द्रो जयाति न परो जयातै&rsquo; इति यजति । &lsquo;इन्द्रायाधिराजाय&rsquo; इत्युक्ते &lsquo;इन्द्रो जयाति न परो जयातै&rsquo; इत्यन्वाह पुरोनुवाक्याम्, &lsquo;अस्ये देव प्ररिरिचे&rsquo; इति यजति । &lsquo;इन्द्राय स्वराज्ञेनुब्रूहि&rsquo; इत्युक्ते &lsquo;अस्ये देव&rsquo; इति पुरोनुवाक्यामन्वाह, प्राच्यां दिशि &lsquo;त्वमिन्द्र&rsquo; इति यजति । एवं क्रियमाणमनिर्दाहाय भवति । इतरथा हवींषि निर्दग्धानि विनाशितानि स्युः ॥</p>
<p>इति द्वितीये तृतीये षष्ठोनुवाकः ॥</p>
<h2 id="अनवक-७-वरयकमसय-सरवपषठखयषट-९-अभशसयमनसय-इषट-">अनुवाकः ७ वीर्यकामस्य सर्वपृष्ठाख्येष्टिः, ९ अभिशस्यमानस्य इष्टिः ।</h2>
<p>विश्वेदेवा ऋषयः ।</p>
<h3 id="सयकतमनतर-39">संयुक्तमन्त्रः</h3>
<p>दे॒वा॒सु॒रास्सँय्य॑त्ता आस॒न्तान्दे॒वानसु॑रा अजय॒न्ते दे॒वाᳶ प॑राजिग्या॒ना असु॑राणाँ॒व्वैश्य॒मुपा॑य॒न्तेभ्य॑ इन्द्रि॒यँव्वी॒र्य॑मपा᳚क्राम॒त्तदिन्द्रो॑ऽचाय॒त्तदन्वपा᳚क्राम॒त्तद॑व॒रुध॒न्नाश॑क्नो॒त्तद॑स्मादभ्य॒र्धो॑ऽचर॒थ्स प्र॒जाप॑ति॒मुपा॑धाव॒त्तमे॒तया॒ सर्व॑पृष्ठयाऽयाजय॒त्तयै॒वास्मि॑न्निन्द्रि॒यँव्वी॒र्य॑मदधा॒द्य इ॑न्द्रि॒यका॑मः [29]  वी॒र्य॑काम॒स्स्यात्तमे॒तया॒ सर्व॑पृष्ठया याजयेत्</p>
<h3 id="मनतर-108">मन्त्रः</h3>
<p>दे॒वा॒सु॒रास्सँय्य॑त्ता आसन् ।<br>
तान् दे॒वानसु॑रा अजयन् ।</p>
<h4 id="टक-109">टीका</h4>
<p>&lsquo;देवासुरा इत्यादि ॥ पराजीग्यानाः पराजयं प्राप्तवन्तः । लिटः कानच्, &lsquo;सन्लिटोर्जेः&rsquo; इति कुत्वम् ।</p>
<h3 id="मनतर-109">मन्त्रः</h3>
<p>ते दे॒वाᳶ प॑राजिग्या॒ना असु॑राणाँ॒व्वैश्य॒मुपा॑यन् ।</p>
<h4 id="टक-110">टीका</h4>
<p>वैश्यं विट्त्वं, विशः प्रजाः किङ्करादयः । गुणवचनलक्षणष्ष्यञ् ।</p>
<h3 id="मनतर-110">मन्त्रः</h3>
<p>तेभ्य॑ इन्द्रि॒यँव्वी॒र्य॑मपा᳚क्रामत् ।</p>
<h4 id="टक-111">टीका</h4>
<p>तेभ्य इति । वैश्यं प्रतिपद्यमानेभ्यः देवेभ्यस्तेषामिन्द्रियं वीर्यं चापाक्रामत् ।</p>
<h3 id="मनतर-111">मन्त्रः</h3>
<p>तदिन्द्रो॑ऽचायत् ।<br>
तदन्वपा᳚क्रामत् ।</p>
<h4 id="टक-112">टीका</h4>
<p>इन्द्रस्तच्छ्रुत्वा तदनु देवसकाशादपाक्रामत् तदवरुरुत्सया ।</p>
<h3 id="मनतर-112">मन्त्रः</h3>
<p>तद॑व॒रुध॒न्नाश॑क्नोत् ।</p>
<h4 id="टक-113">टीका</h4>
<p>अथ तदवरोद्धुं नाशक्नोत् । &lsquo;शकिणमुल्कमुलौ&rsquo; इति कमुल् ।</p>
<h3 id="मनतर-113">मन्त्रः</h3>
<p>तद॑स्मादभ्य॒र्धो॑ऽचरत् ।</p>
<h4 id="टक-114">टीका</h4>
<p>तदस्मादिति । तत् तदा अस्मादिन्द्रियात् वीर्याच्च अभ्यर्धः अर्धमभिगतः न सर्वं, स्ववीर्येणार्धं लब्ध्वाचरदिन्द्रः ।</p>
<h3 id="मनतर-114">मन्त्रः</h3>
<p>स प्र॒जाप॑ति॒मुपा॑धावत् ।</p>
<h4 id="टक-115">टीका</h4>
<p>अथार्धान्तरं लिप्समानः प्रजापतिमुपाधावत् ।</p>
<h3 id="मनतर-115">मन्त्रः</h3>
<p>तमे॒तया॒ सर्व॑पृष्ठयाऽयाजयत् ।</p>
<h4 id="टक-116">टीका</h4>
<p>स चैनं सर्वपृष्ठेष्ट्यायाजयत् । सर्वाणि पृष्ठानि स्तोत्राणि रथन्तरबृहद्वैरूपवैराजशाक्वररैवताख्यानि यस्यामिन्द्रविशेषणत्वेन सन्ति सा तथाक्तो ।</p>
<h3 id="मनतर-116">मन्त्रः</h3>
<p>तयै॒वास्मि॑न्निन्द्रि॒यँव्वी॒र्य॑मदधात् ।<br>
य इ॑न्द्रि॒यका॑मो वी॒र्य॑काम॒स्स्यात् , तमे॒तया॒ सर्व॑पृष्ठया याजयेत् ।</p>
<h4 id="टक-117">टीका</h4>
<p>तयेत्यादि । गतम् ॥</p>
<h3 id="सयकतमनतर-40">संयुक्तमन्त्रः</h3>
<p>ए॒ता ए॒व दे॒वता॒स्स्वेन॑ भाग॒धेये॒नोप॑ धावति॒ ता ए॒वास्मि॑न्निन्द्रि॒यँव्वी॒र्य॑न्दधति॒ यदिन्द्रा॑य॒ राथ॑न्तराय नि॒र्वप॑ति</p>
<h3 id="मनतर-117">मन्त्रः</h3>
<p>ए॒ता ए॒व दे॒वता॒स्स्वेन॑ भाग॒धेये॒नोप॑ धावति ।<br>
ता ए॒वास्मि॑न्निन्द्रि॒यँव्वी॒र्य॑न्दधति ।</p>
<h4 id="टक-118">टीका</h4>
<p>2एता इति ॥ राथन्तरादीन्द्रविशेषान् ।</p>
<h3 id="मनतर-118">मन्त्रः</h3>
<p>यदिन्द्रा॑य॒ राथ॑न्तराय नि॒र्वप॑ति ।</p>
<h4 id="टक-119">टीका</h4>
<p>यदित्यादि । रथन्तरस्य पृष्ठसाम्नस्सम्बन्धी राथन्तरः । उत्सादित्वादञ् । एवं बार्हतायेत्यत्रापि । वैरूपादयोऽणन्ताः ॥</p>
<h3 id="सयकतमनतर-41">संयुक्तमन्त्रः</h3>
<p>यदे॒वाग्नेस्तेज॒स्तदे॒वाव॑ रुन्द्धे॒ यदिन्द्रा॑य॒ बार्‌ह॑ताय॒ यदे॒वेन्द्र॑स्य॒ तेज॒स्तदे॒वाव॑ रुन्द्धे॒ यदिन्द्रा॑य वैरू॒पाय॒ यदे॒व स॑वि॒तुस्तेज॒स्तत् [30] ए॒वाव॑ रुन्द्धे॒ यदिन्द्रा॑य वैरा॒जाय॒ यदे॒व धा॒तुस्तेज॒स्तदे॒वाव॑ रुन्द्धे॒ यदिन्द्रा॑य शाक्व॒राय॒ यदे॒व म॒रुता॒न्तेज॒स्तदे॒वाव॑ रुन्द्धे॒ यदिन्द्रा॑य रैव॒ताय॒ यदे॒व बृह॒स्पते॒स्तेज॒स्तदे॒वाव॑ रुन्द्ध ए॒ताव॑न्ति॒ वै तेजाꣳ॑सि॒ तान्ये॒वाव॑ रुन्द्धे</p>
<h3 id="मनतर-119">मन्त्रः</h3>
<p>यदे॒वाग्नेस्तेज॒स्तदे॒वाव॑ रुन्द्धे ।<br>
यदिन्द्रा॑य॒ बार्‌ह॑ताय॒ यदे॒वेन्द्र॑स्य॒ तेज॒स्तदे॒वाव॑ रुन्द्धे ।<br>
यदिन्द्रा॑य वैरू॒पाय॒ यदे॒व स॑वि॒तुस्तेज॒स्तदे॒वाव॑ रुन्द्धे ।<br>
यदिन्द्रा॑य वैरा॒जाय॒ यदे॒व धा॒तुस्तेज॒स्तदे॒वाव॑ रुन्द्धे ।<br>
यदिन्द्रा॑य शाक्व॒राय॒ यदे॒व म॒रुता॒न्तेज॒स्तदे॒वाव॑ रुन्द्धे ।<br>
यदिन्द्रा॑य रैव॒ताय॒ यदे॒व बृह॒स्पते॒स्तेज॒स्तदे॒वाव॑ रुन्द्धे ।<br>
ए॒ताव॑न्ति॒ वै तेजाꣳ॑सि॒ तान्ये॒वाव॑ रुन्द्धे ।</p>
<h4 id="टक-120">टीका</h4>
<p>3यदेवाग्नेरित्यादि ॥ रथन्तरस्याग्निभक्तत्वात् । यथा &lsquo;तमग्निर्देवतान्वसृज्यत गायत्री छन्दो रथन्तरं साम&rsquo; इति । एवं सर्वत्र द्रष्टव्यम् ॥</p>
<h3 id="मनतर-120">मन्त्रः</h3>
<p>उ॒त्ता॒नेषु॑ क॒पाले॒ष्वधि॑ श्रय॒त्यया॑तयामत्वाय ।</p>
<h4 id="टक-121">टीका</h4>
<p>4उत्तानेष्वित्यादि ॥ व्याख्यातम् । तत्रायं प्रयोगः - इन्द्राय राथन्तराय चतुरो मुष्टीन् व्रीहीणां निरुप्य पुनरपि बार्हताद्यै एकैकस्यै देवतायै चतुरश्चतुरो मुष्टीन्निरुप्य हविष्कृता वाचं विसृज्य गार्हपत्ये द्वादशोत्तानानि कपालान्युपधायाधिश्रयतीति ॥</p>
<h3 id="मनतर-121">मन्त्रः</h3>
<p>द्वाद॑शकपालᳶ पुरो॒डाशो भ॒व॒ति॒ वै॒श्व॒दे॒व॒त्वाय॑ ।</p>
<h4 id="टक-122">टीका</h4>
<p>5द्वादशकपाल इति ॥ एकः पुरोडाशो द्वादशकपालः कार्यः वैश्वदेवत्वाय द्वादशकपालस्य विश्वेदेवसम्बन्धित्वात् ॥</p>
<h3 id="मनतर-122">मन्त्रः</h3>
<p>सम॒न्तम्प॒र्यव॑द्यति ,<br>
सम॒न्तमे॒वेन्द्रि॒यँव्वी॒र्यँ॑य्यज॑माने दधाति ।</p>
<h4 id="टक-123">टीका</h4>
<p>6समन्तमिति ॥ पूर्वार्धादारभ्य प्रदक्षिणमुत्तरापवर्गं परितोवद्यति ॥</p>
<h3 id="मनतर-123">मन्त्रः</h3>
<p>व्य॒त्यास॒मन्वा॒हानि॑र्दाहाय ।</p>
<h4 id="टक-124">टीका</h4>
<p>7व्यत्यासमिति ॥ &lsquo;त्वामिद्धि हवामहे&rsquo; इति षडृचो व्यत्यस्यान्वाह । तद्यथा - &lsquo;इन्द्राय राथन्तरायानुब्रूहि&rsquo; इत्युक्ते &lsquo;अभि त्वा शूर नोनुमः&rsquo; इत्यनूच्य &lsquo;त्वामिद्धि हवामहे&rsquo; इति यजति ।<br>
&lsquo;इन्द्राय बार्हतायानुब्रूहि&rsquo; इत्युक्ते &lsquo;त्वामिद्धि हवामहे&rsquo; इति यजति ।<br>
&lsquo;इन्द्राय बार्हतायानुब्रूहि&rsquo; इत्युक्ते &lsquo;त्वामिद्धि हवामहे&rsquo; इत्यनूच्य &lsquo;यद्याव इन्द्रते&rsquo; इति यजति ।<br>
&lsquo;इन्द्राय वैरूपायानुब्रूहि&rsquo; इत्युक्ते &lsquo;यद्याव इन्द्र&rsquo; इत्यनूच्य &lsquo;पिबा सोममिन्द्र&rsquo; इति यजति ।<br>
&lsquo;इन्द्राय वैराजायानुब्रूहि &lsquo;इत्युक्ते &lsquo;पिबा सोममिन्द्र&rsquo; इत्यनूच्य &lsquo;कदा चन स्तरीरसि&rsquo; इति यजति ।<br>
&lsquo;इन्द्राय शाक्वरायानुब्रूहि&rsquo; इत्युक्ते &lsquo;कदा चन स्तरीरसि&rsquo; इत्यनूच्य &lsquo;रेवतीर्नस्सधमादः&rsquo; इति यजति ।<br>
&lsquo;इन्द्राय रैवतायानुब्रूहि&rsquo; इत्युक्ते &lsquo;रेवतीर्नस्सधमादः&rsquo; इत्यनूच्य &lsquo;अभि त्वा शूर नोनुमः&rsquo; इति यजति ॥</p>
<h3 id="मनतर-124">मन्त्रः</h3>
<p>अश्व॑ ऋष॒भो वृ॒ष्णिर्ब॒स्तस्सा दख्षि॑णा।</p>
<h4 id="टक-125">टीका</h4>
<p>8अश्व इत्यादि ॥ अन्वाहार्यमासाद्य अश्वादीन् दक्षिणां दद्यात् ।</p>
<h3 id="मनतर-125">मन्त्रः</h3>
<p>वृष॒त्वायै॒तयै॒व य॑जेत ।</p>
<h4 id="टक-126">टीका</h4>
<p>वृषत्वायेति । वृषत्वं सेक्तृवं वीर्यवत्त्वम् । एषां दानं वृषत्वाय भवति यजमानस्य ; सेक्तृत्वादेषाम् ॥</p>
<h3 id="मनतर-126">मन्त्रः</h3>
<p>अ॒भि॒श॒स्यमा॑न॒ ए॒ताश्चेद्वा अ॑स्य दे॒वता॒ अन्न॑म॒दन्ति, अ॒दन्त्यु॑वे॒वास्य॑ मनु॒ष्याः᳚ ॥</p>
<h4 id="टक-127">टीका</h4>
<p>9अभिशस्यमान इति ॥ परिवदनारोपणं दूषणमभिशंसः । एताश्चेदिति । एता देवता अस्यान्नमदन्ति चेत् अदन्त्येवास्यान्नं मनुष्याः ; अभिशस्तत्वान्मुक्तो भोज्यान्न एव भवतीति यावत् । &lsquo;उकारोपृक्तः प्रकृत्या वकारोन्तरेः&rsquo; इति संहितायां वकार आगमः, &lsquo;तन्वादीनां बहुलम्&rsquo; इति संहितायामुवङ्वा ॥</p>
<p>इति द्वितीये तृतीये सप्तमोनुवाकः ॥</p>
<h2 id="अनवक-८-चकषषकमसयषट-">अनुवाकः ८ चक्षुष्कामस्येष्टिः ।</h2>
<p>विश्वेदेवा ऋषयः ।</p>
<h3 id="सयकतमनतर-42">संयुक्तमन्त्रः</h3>
<p>रज॑नो॒ वै कौ॑णे॒यᳵ क्र॑तु॒जित॒ञ्जान॑किञ्चख्षु॒र्वन्य॑मया॒त्तस्मा॑ ए॒तामिष्टि॒न्निर॑वपद॒ग्नये॒ भ्राज॑स्वते पुरो॒डाश॑म॒ष्टाक॑पालꣳ सौ॒र्यञ्च॒रुम॒ग्नये॒ भ्राज॑स्वते पुरो॒डाश॑म॒ष्टाक॑पाल॒न्तयै॒वास्मि॒ञ्चख्षु॑रदधा॒द्यश्चख्षु॑ष्काम॒स्स्यात्तस्मा॑ ए॒तामिष्टि॒न्निर्व॑पेद॒ग्नये॒ भ्राज॑स्वते पुरो॒डाश॑म॒ष्टाक॑पालꣳ सौ॒र्यञ्च॒रुम॒ग्नये॒ भ्राज॑स्वते पुरो॒डाश॑म॒ष्टाक॑पालम्</p>
<h3 id="मनतर-127">मन्त्रः</h3>
<p>रज॑नो॒ वै कौ॑णे॒यᳵ क्र॑तु॒जित॒ञ्जान॑किञ्चख्षु॒र्वन्य॑मयात् ।<br>
तस्मा॑ ए॒तामिष्टि॒न्निर॑वपत् ।</p>
<h4 id="टक-128">टीका</h4>
<p>1रजनो वा इत्यादि ॥ रजनो नाम कुणेरपत्यम् । &lsquo;इतश्चानिञः&rsquo; इति ढक् । क्रतुजितं नाम जनकस्यापत्यं अयात्प्रापद्यत । कीदृशम् चक्षुर्वन्यं चक्षुषो वनितारं संविभक्तारं चक्षुषः प्रदातारम् । छान्दसः कर्तरि कृत्यः । यद्वा - कूणिताक्षः कूणिर्वीपन्नाक्षः ; तस्यापत्यं कौणेयः । पितुरक्षिव्यापत्तिकथनं पुत्रस्य व्यापन्नाक्षित्वं द्योतयितुम् । पित्रा सरूपो हि सन् पुत्रो भवतीति । जानकिमयात् चक्षुषो लाभाय, चक्षुषो वननं संभजनं चक्षुर्वन्यं, तत् जानकिमयात् । याच्ञाकर्मा वा यातिः ; चक्षुर्लाभं तमयाचतेति । चक्षुरेव वा वननीयं चक्षुर्वर्न्यं ; तत् तमयाचतेति ।</p>
<h3 id="मनतर-128">मन्त्रः</h3>
<p>अ॒ग्न॒ये॒ भ्राज॑स्वते पुरो॒डाश॑म॒ष्टाक॑पालꣳ सौ॒र्यञ्च॒रुम् ।<br>
अ॒ग्नये॒  भ्राज॑स्वते पुरो॒डाश॑म॒ष्टाक॑पालम् ।<br>
तयै॒वास्मि॒ञ्चख्षु॑रदधात् ।<br>
यश्चख्षु॑ष्काम॒स्स्यात् ।<br>
तस्मा॑ ए॒तामिष्टि॒न्निर्व॑पेत् ।<br>
अ॒ग्नये॒ भ्राज॑स्वते पुरो॒डाश॑म॒ष्टाक॑पालꣳ सौ॒र्यञ्च॒रुम् ।<br>
अ॒ग्नये॒ भ्राज॑स्वते पुरो॒डाश॑म॒ष्टाक॑पालम् ।</p>
<h4 id="टक-129">टीका</h4>
<p>भ्राजस्वान् दीप्तिमान् । उभयतः आग्नेयावष्टाकपालौ पुरोडाशौ, मध्ये सौर्यश्चरुः ॥</p>
<h3 id="सयकतमनतर-43">संयुक्तमन्त्रः</h3>
<p>अ॒ग्नेर्वै चख्षु॑षा मनु॒ष्या॑ वि [33]  प॒श्य॒न्ति॒ सूर्य॑स्य दे॒वा अ॒ग्निञ्चै॒व सूर्य॑ञ्च॒ स्वेन॑ भाग॒धेये॒नोप॑ धावति॒ तावे॒वास्मि॒ञ्चख्षु॑र्धत्त॒श्चख्षु॑ष्माने॒व भ॑वति</p>
<h3 id="मनतर-129">मन्त्रः</h3>
<p>अ॒ग्नेर्वै चख्षु॑षा मनु॒ष्या॑ वि प॑श्यन्ति ।</p>
<h4 id="टक-130">टीका</h4>
<p>2अग्नेर्वै चक्षुषेति ॥ अग्नेर्हेतोर्यच्चक्षुः प्रवर्तते तेनेत्यर्थः । विभक्तिव्यत्यये वा अग्निना चक्षुषेति ।</p>
<h3 id="मनतर-130">मन्त्रः</h3>
<p>सूर्य॑स्य दे॒वाः +++(वि प॑श्यन्ति)+++ ।<br>
अ॒ग्निञ्चै॒व सूर्य॑ञ्च॒ स्वेन॑ भाग॒धेये॒नोप॑ धावति ।<br>
तावे॒वास्मि॒ञ्चख्षु॑र्धत्त॒श्चख्षु॑ष्माने॒व भ॑वति ।</p>
<h4 id="टक-131">टीका</h4>
<p>एवं - सूर्यस्येति ॥</p>
<h3 id="सयकतमनतर-44">संयुक्तमन्त्रः</h3>
<p>यदा᳚ग्ने॒यौ भव॑त॒श्चख्षु॑षी ए॒वास्मि॒न्तत्प्रति॑ दधाति॒ यथ्सौ॒र्यो नासि॑का॒न्तेना॒भित॑स्सौ॒र्यमा᳚ग्ने॒यौ भ॑वत॒स्तस्मा॑द॒भितो॒ नासि॑का॒ञ्चख्षु॑षी॒ तस्मा॒न्नासि॑कया॒ चख्षु॑षी॒ विधृ॑ते</p>
<h3 id="मनतर-131">मन्त्रः</h3>
<p>यदा᳚ग्ने॒यौ भव॑त॒श्चख्षु॑षी ए॒वास्मि॒न्तत्प्रति॑ दधाति ।<br>
यथ्सौ॒र्यो नासि॑का॒म् +++(प्रतिदधाति)+++।<br>
तेना॒भित॑स्सौ॒र्यमा᳚ग्ने॒यौ भ॑वतः ।<br>
तस्मा॑द॒भितो॒ नासि॑का॒ञ्चख्षु॑षी ।<br>
तस्मा॒न्नासि॑कया॒ चख्षु॑षी॒ विधृ॑ते ।</p>
<h4 id="टक-132">टीका</h4>
<p>3यदाग्नेयाविति ॥ यस्मादभितः आग्नेयौ पुरोडाशौ भवतः, तस्मादाग्नेये चक्षुषी अस्मिन् यजमाने विपन्नचक्षुषि प्रतिदधाति पुनः स्थापयति । यत्सौर्यो मध्ये भवति नासिकां तेनास्मिन् प्रतिदधात्येव ; नासिकया विधृते हि चक्षुषी पश्यतः ।</p>
<h3 id="मनतर-132">मन्त्रः</h3>
<p>तेना॒भित॑स्सौ॒र्यमा᳚ग्ने॒यौ भ॑वतः ।<br>
तस्मा॑द॒भितो॒ नासि॑का॒ञ्चख्षु॑षी ।<br>
तस्मा॒न्नासि॑कया॒ चख्षु॑षी॒ विधृ॑ते ।</p>
<h4 id="टक-133">टीका</h4>
<p>अभितस्सौर्यमिति । अभितः उभयतः आदावन्ते च सौर्यस्य । &lsquo;अभितः परितः&rsquo; इति द्वितीया । यस्मादेवं तस्मान्नासिकामभितश्चक्षुषी तस्मादेव चक्षुषी नासिकया विधृते ॥</p>
<h3 id="सयकतमनतर-45">संयुक्तमन्त्रः</h3>
<p>समा॒नी या᳚ज्यानुवा॒क्ये॑ भवतस्समा॒नꣳ हि चख्षु॒स्समृ॑द्ध्यै</p>
<h3 id="मनतर-133">मन्त्रः</h3>
<p>स॒मा॒नी या᳚ज्यानुवा॒क्ये॑ भवतः ।<br>
स॒मा॒न॒ꣳ हि चख्षु॒स्समृ॑द्ध्यै ।</p>
<h4 id="टक-134">टीका</h4>
<p>4समानी इति । &lsquo;समानं हि चक्षुः&rsquo; इति वचनात् चक्षुस्थानीययोराग्नेययोः समानी समान्यौ समानरूपे याज्यानुवाक्ये भवतः ; &lsquo;उदग्नेशुचयस्तव&rsquo; &lsquo;विज्योतिषा&rsquo; इति । सौर्यस्य तु &lsquo;उदु त्यं जातवेदसम्&rsquo; &lsquo;चित्रं देवानाम्&rsquo; इति । &lsquo;केवलमामक&rsquo; इति समानशब्दात् ङीष्, &lsquo;वा च्छन्दसि&rsquo; इति पूर्वसवर्ण दीर्घत्वम् ॥</p>
<h3 id="सयकतमनतर-46">संयुक्तमन्त्रः</h3>
<p>उदु॒ त्यञ्जा॒तवे॑दसꣳ स॒प्त त्वा॑ ह॒रितो॒ रथे॑ चि॒त्रन्दे॒वाना॒मुद॑गा॒दनी॑क॒मिति॒ पिण्डा॒न्प्र य॑च्छति॒ चख्षु॑रे॒वास्मै॒ प्र य॑च्छति॒ यदे॒व तस्य॒ तत् ॥ [34]</p>
<h3 id="मनतर-134">मन्त्रः</h3>
<p>उदु॒ त्यञ्जा॒तवे॑दसꣳ ..<br>
स॒प्त त्वा॑ ह॒रितो॒ रथे॑ ..<br>
चि॒त्रन्दे॒वाना॒मुद॑गा॒दनी॑क॒म्  इति॒ पिण्डा॒न्प्र य॑च्छति ।</p>
<h4 id="टक-135">टीका</h4>
<p>5उदु त्यमित्यादि ॥ चतुर्धाकरणकाले सौर्यात्त्रीन्पिण्डानुद्धृत्य &lsquo;उदु त्यम्&rsquo; इत्यादिभिर्मन्त्रैः यजमानाय प्रयछति । स च प्राश्नातीति गम्यते । मन्त्रस्य सौर्यत्वात् सौर्यादेवोद्धृत्य प्रयच्छतीति ।</p>
<ul>
<li>
<p>उदु॒ त्यञ्जा॒तवे॑दसन्दे॒वँव्व॑हन्ति के॒तवः॑ ।<br>
दृ॒शे विश्वा॑य॒ सूर्य᳚म् ॥</p>
</li>
<li>
<p>1अथ दाक्षिणं काण्डं सौम्यमेव । तत्र शौरीभ्यामृग्भ्यां गार्हपत्ये जुहोति - उदुत्यमिति प्रथमा गायत्री, द्वितीया त्रिष्टुप् ॥<br>
तत्र प्रथमा - &lsquo;उदायुषा&rsquo; इत्यत्र व्याख्याता । त्यं तं इमं देवं जातवेदसं जातप्रज्ञं जातानां वेदितारं केतवो रश्मय उद्वहन्ति ऊर्ध्वं वहन्ति दृशे द्रष्टुं विश्वाय विश्वार्थं, विश्वो लोको यथैनं पश्येदिति । &lsquo;सुवर्गाय वा एतानि लोकाय हुयन्ते यद्दाक्षिणानि&rsquo; इत्यादि ब्राह्मणम् ॥</p>
</li>
<li>
<p>अथ सौम्यस्य चरोः पुरोनुवाक्या - उदु त्यमिति गायत्री ॥ व्याख्याता चेयं ग्रहप्रश्ने । प्रतीकग्रहणमिदम् । देवं सूर्यं जातवेदसं जातानां वेदितारं देवं केतवो रश्मयः उद्वहन्ति विस्वस्य लोकस्य दृशे दर्शनार्थमिति ॥</p>
</li>
<li>
<p>स॒प्त त्वा॑ ह॒रितो॒ रथे॒ वह॑न्ति देव सूर्य ।<br>
शो॒चिष्के॑शँव्विचख्षण ।</p>
<ul>
<li>तत्रैव पुरोनुवाक्या विकल्पयते - सप्त त्वेति गायत्री ॥ हे देव सूर्य त्वां सप्त सर्पणशीलाः हरितः रसभरणा रश्मयः रथे रंहसो रमन्तेऽस्मिन्नाप इति वा रथे मण्डले वहन्ति शोचिष्केशं दीप्तरश्मिं केशस्थानीया रश्मयः केशाः । हे विचक्षण प्रकाशक । चष्टिर्दर्शनकर्मा । विविधं चष्टे पश्यतीति विचचक्षणः । &lsquo;अनुदात्तेतश्च हलादेः&rsquo; इति युच् । स त्वमस्मभ्यं चक्षुर्देहीति ॥</li>
</ul>
</li>
<li>
<p>चि॒त्रन्दे॒वाना॒मुद॑गा॒दनी॑क॒ञ्चख्षु॑र्मि॒त्रस्य॒ वरु॑णस्या॒ग्नेः ।<br>
आऽप्रा॒ द्यावा॑पृथि॒वी अ॒न्तरि॑ख्ष॒ꣳ॒ सूर्य॑ आ॒त्मा जग॑तस्त॒स्थुष॑श्च ॥</p>
<ul>
<li>अथ द्वितीया - चित्रं चायनीयं देवानामनीकं सङ्घातरूपम्मण्डलम् । यद्वा - देवानां रश्मीनां अनीकं मुखं समुदायस्थानं वा । मित्रादीनां देवानामपि चक्षुस्स्थानं , तेपि हि तेन प्रकाशितं पश्यन्ति । यद्वा - मित्रत्वादिपदप्राप्तिहेतुत्वाच्चक्षुरित्युपचर्यते । उपलक्षणं चैतत्, सर्वदेवतापदलाभहेतुत्वात्; भवति मण्डलोपासनमिति । इर्दृशमण्डलमुदगात् उदेति । छान्दसो लुङ्, &lsquo;गातिस्था&rsquo; इति सिचो लुक् । यदा ईदृशम्मण्डलमुदेति तदा तन्मण्डलान्तर्गतो भगवान् सूर्यः जगतो जङ्गमस्य तस्थुषः स्थावरस्य च विश्वस्यात्मा द्यावापृथिवी द्यावापृथिव्यौ अन्तरिक्षं च रश्मिभिराप्राः आपूरयति । प्रा पूरणे पुरुषव्यत्ययः, अदादित्वाच्छपो लुक् । द्यौश्च पृथिवी च द्यावापृथिव्यौ । &lsquo;दिवो द्यावा&rsquo; इति द्यावादेशः, &lsquo;वा छन्दसि&rsquo; इति पूर्वसवर्णदीर्घः&rsquo;, &lsquo;देवताद्वन्द्वे च&rsquo; इति पूर्वोत्तरयोर्युगपत्प्रकृतिस्वरत्वम्, पृथिवीशब्दो ङीषन्तोन्तोदात्तः । ईदृशो भगवाननेन होमेनास्माकमभिमतं साधयत्विति ॥</li>
</ul>
</li>
<li>
<p>तत्रैव (सौम्यस्य चरोः)याज्या - चित्रमिति त्रिष्टुप् ॥ चित्रं चायनीयं सर्वलोकपूजितं देवानां रश्मीनामिन्द्रादीनां वा ऋत्विजां अनीकं मुखस्थानीयं समूहस्थानीयं वा उदगादुद्गच्छति सर्वात्मकसमष्टिरूपत्वात् । किं च – चक्षुस्थानीयं ख्यातिकरं वा मित्रादीनां । अयं देवो द्यावापृथिवी द्यावापृथिव्यौ अन्तरिक्षं च आप्राः आ (प्रागाः) पूरयति तेजसा । प्रा पूरणे, पूरुषव्यत्ययः । जगतः जङ्गमस्य सर्वस्य तस्थुषः स्थावरस्य सर्वस्यात्मा सूर्यः एकः प्रेरको वा सर्वस्य तस्मादात्मा ; सर्वोपकारकत्वात् । यद्वा - &lsquo;स यश्चायं पूरुषे । यश्चासावादित्ये । स एकः&rsquo; इति दर्शनात् आत्मा सर्वस्य । अत्राचार्येण &lsquo;समानी याज्यानुवाक्ये भवतः&rsquo; इत्येतदनुसारेण &lsquo;उदग्ने शुचयस्तव&rsquo; &lsquo;विज्योतिषा&rsquo; &lsquo;उदु त्यं जातवेदसम्&rsquo; &lsquo;चित्रं देवानाम्&rsquo; इति हविषां याज्यानुवाक्याः &lsquo;उदुत्यं जातवेदसम्&rsquo; &lsquo;सप्त त्वा हरितो रथे&rsquo; &lsquo;चित्रं देवानाम्&rsquo; इति पिण्डान् प्रयच्छति इति ॥</p>
</li>
</ul>
<h3 id="मनतर-135">मन्त्रः</h3>
<p>चख्षु॑रे॒वास्मै॒ प्र य॑च्छति ।<br>
यदे॒व तस्य॒ तत् ॥</p>
<h4 id="टक-136">टीका</h4>
<p>ननु चक्षुष्कामस्य किं पिण्डैरित्याह - चक्षुरेवास्मै सनासिकमिदानीं दीयते, न पिण्डत्रयमात्रम् । किं यत्किञ्चित् चक्षुर्देहाननुगुणमेव दीयते ? नेत्याह - यदेव तस्य चक्षुः तदेव दीयते, न यत्किञ्चित् ॥</p>
<p>इति द्वितीये तृतीयेष्टमोनुवाकः ॥</p>
<h2 id="अनवक-९-गरमकमसय-सङगरहणषट-">अनुवाकः ९ ग्रामकामस्य साङ्ग्रहिणीष्टिः ।</h2>
<p>विश्वेदेवा ऋषयः ।</p>
<h3 id="सयकतमनतर-47">संयुक्तमन्त्रः</h3>
<p>ध्रु॒वो॑ऽसि ध्रु॒वो॑ऽहꣳ स॑जा॒तेषु॑ भूयास॒न्धीर॒श्चेत्ता॑ वसु॒वित्</p>
<h3 id="मनतर-136">मन्त्रः</h3>
<p>ध्रु॒वो॑ऽसि ।<br>
ध्रु॒वो॑ऽहꣳ स॑जा॒तेषु॑ भूयासम् ।<br>
धीर॒श्चेत्ता॑ वसु॒वित् +++(भूयासम्)+++।</p>
<h4 id="टक-137">टीका</h4>
<p>1अथ साङ्ग्रहिणीमिष्टिं विधास्यति । तस्यां परिधिपरिधानमन्त्राः एते - ध्रुवोसीत्याद्याः । याजमानेषु व्याख्यातप्रायाः । ध्रुवो नित्योसि ; अहमपि सजातेषु ध्रुवो भूयासम् । धीरो धारयिता चेत्ता ज्ञाता वसुवित् धनानां वा लब्धा च भूयासम् ॥</p>
<h3 id="सयकतमनतर-48">संयुक्तमन्त्रः</h3>
<p>ध्रु॒वो॑ऽसि ध्रु॒वो॑ऽहꣳ स॑जा॒तेषु॑ भूयासमु॒ग्रश्चेत्ता॑ वसु॒वित् ।</p>
<h3 id="मनतर-137">मन्त्रः</h3>
<p>ध्रु॒वो॑ऽसि ।<br>
ध्रु॒वो॑ऽहꣳ स॑जा॒तेषु॑ भूयासम् ।<br>
उ॒ग्रश्चेत्ता॑ वसु॒वित् ।</p>
<h4 id="टक-138">टीका</h4>
<p>2अथ द्वितीयः - ध्रुवोसीत्यादि ॥ गतम् । उग्र उद्गूर्णः चेत्ता च वसुविच्च भूयासम् ॥</p>
<ul>
<li>अधिवदते - ध्रुवोसीति ॥ धुवस्त्वमसि, यो यज्ञस्यायुष्ट्वात् ग्रहाणामुत्तमस्स त्वमसि । &lsquo;आयुर्वा एतद्यज्ञस्य यद्ध्रुवः&rsquo; इत्यादि ब्राह्मणम्  । यद्वा - पृथिव्या धृतिहेतुत्वादस्य ध्रुवत्वं, ध्रुवं करोतीति ध्रुवः । &lsquo;असुरा वा उत्तरतः पृथिवीं पर्याचिकीर्षन्&rsquo; इत्यादि ब्राह्मणम्  ।</li>
</ul>
<h3 id="सयकतमनतर-49">संयुक्तमन्त्रः</h3>
<p>ध्रु॒वो॑ऽसि ध्रु॒वो॑ऽहꣳ स॑जा॒तेषु॑ भूयासमभि॒भूश्चेत्ता॑ वसु॒वित्</p>
<h3 id="मनतर-138">मन्त्रः</h3>
<p>ध्रु॒वो॑ऽसि ।<br>
ध्रु॒वो॑ऽहꣳ स॑जा॒तेषु॑ भूयासम् ।<br>
अ॒भि॒भूश्चेत्ता᳚  वसु॒वित्।</p>
<h4 id="टक-139">टीका</h4>
<p>3अथ तृतीयः - ध्रुवोसीत्यादि ॥ गतम् अभिभूः अभिभविता शत्रूणां छेत्ता वसुविच्च भूयासमिति ॥</p>
<h3 id="सयकतमनतर-50">संयुक्तमन्त्रः</h3>
<p>आम॑नम॒स्याम॑नस्य देवा॒ ये स॑जा॒ताᳵ कु॑मा॒रास्सम॑नस॒स्तान॒हङ्का॑मये हृ॒दा ते माङ्का॑मयन्ताꣳ हृ॒दा तान्म॒ आम॑नसᳵ कृधि॒ स्वाहा</p>
<h3 id="मनतर-139">मन्त्रः</h3>
<p>आम॑नमसि ।<br>
आम॑नस्य देवा॒ ये स॑जा॒तास्सम॑नसः॒ ..
तान॒हङ्का॑मये हृ॒दा ।<br>
ते माङ्का॑मयन्ताꣳ हृ॒दा ।<br>
तान्म॒ आम॑नसᳵ कृधि ।<br>
स्वाहा॑ ।</p>
<h4 id="टक-140">टीका</h4>
<p>4अथ तस्यामेव पुरस्तात् स्विष्टकृत उपहोमाः - आमनमसीत्याद्याः ॥ एताश्च तिस्रः पञ्चपदाः पङ्क्तयः । &lsquo;आमनमस्यामनस्य देवा ये सजातास्समनसः&rsquo; इति प्रथमा । &lsquo;ये कुमाराः&rsquo; इति द्वितीया । &lsquo;यास्त्रियः&rsquo; इति तृतीया । तत्र &lsquo;आमनमसि&rsquo; इत्यादिकं सर्वं द्वितीयेपि मन्त्रे विनियुज्यते । तृतीये तु मन्त्रलिङ्गभेदात् सर्वं पुनराम्नायते । एते उपहोमाः सांग्रहिण्या एवाङ्गभूताः । आमनमिति च आमननकारणं सांग्रहिण्याख्यं कर्मोच्यते, हूयमानं वाज्यम् । अत्र सामर्थ्यात् समस्समासे आकार आगतः । संगृहीतं मनोस्मिन्निति आमनं । छान्दसोन्त्यलोपः ।<br>
यद्वा - आभिमुख्येन मननं करोतीत्यामनम् । पचाद्यच्, छान्दसं पूर्वपदप्रकृतिस्वरत्वम् । पचाद्यजन्तेन वा प्रादिसमासः । ईदृशस्यास्य संबन्धिनो हे देवाः यूयमपीदं श्रोतुमर्हन्ति यदामनं ब्रूमहे इति देवम्ये आवेद्य पुनरप्यामनमाह – ये सजाता मया समानजन्मानः । कुमाराणां स्त्रीणां च वक्ष्यमानत्वात् महान्तः पुंस इति गम्यते ।<br>
ब्राह्मणं च भविष्यति - &lsquo;एतावन्तो वै सजाता ये महान्तो ये क्षुल्लका यास्स्त्रियः&rsquo; इति । तत्र गोबलीवर्दन्यायेन प्रथमे महतां ग्रहणम् । समनसः समानमनसः संगतमनसो वा ये सजाता महान्तो मम समनसः तानहं कामये हृदा हृदयेन ; समनस एव सदा कामये । तेपि मां तादृशमेव कामयन्ताम् हृदा हृदयेन । अवधानार्थं हृदयग्रहणम् । त्वमपि तानामनसः आगतमनसः सङ्गृहीतमनसः कृधि कुरु । शपो लुकि &lsquo;श्रुशृणुपॄकृवृभ्यः&rsquo; इति धिभावः । स्वाहुतमिदं करोमीति ॥</p>
<h3 id="मनतर-140">मन्त्रः</h3>
<p>+++(आम॑नम॒सि , आम॑नस्य देवा॒ ये )+++कु॑मा॒राः +++(सम॑नसः॒ )+++ ..
{तान॒हङ्का॑मये हृ॒दा । ते माङ्का॑मयन्ताꣳ हृ॒दा । तान्म॒ आम॑नसᳵ कृधि ।<br>
स्वाहा॑ ।}</p>
<h4 id="टक-141">टीका</h4>
<p>5अथ द्वितीयः - आमनमित्यादि ॥ बाल्ययौवनयोर्मध्ये वर्तमानाः कुमाराः । समानमन्यत् स्वाहान्तम् ॥</p>
<h3 id="मनतर-141">मन्त्रः</h3>
<p>आम॑नमसि , आम॑नस्य देवा॒ यास्स्त्रिय॒स्सम॑नसः  ।<br>
ता अ॒हङ्का॑मये हृ॒दा ।<br>
ता माङ्का॑मयन्ताꣳ हृ॒दा ।<br>
ता म॒ आम॑नसᳵ कृधि ।<br>
स्वाहा॑ ।</p>
<h4 id="टक-142">टीका</h4>
<p>6अथ - तृतीयः - आमनमित्यादि ॥ सर्वं ; स्त्रीलिङ्गन्तु विशेषः ॥</p>
<h3 id="सयकतमनतर-51">संयुक्तमन्त्रः</h3>
<p>वैश्वदे॒वीꣳ सा᳚ङ्ग्रह॒णीन्निर्व॑पे॒द्ग्राम॑कामो वैश्वदे॒वा वै स॑जा॒ता विश्वा॑ने॒व दे॒वान्थ्स्वेन॑ भाग॒धेये॒नोप॑ धावति॒ त ए॒वास्मै॑ सजा॒तान्प्र य॑च्छन्ति ग्रा॒म्ये॑व भ॑वति साङ्ग्रह॒णी भ॑वति मनो॒ग्रह॑णँ॒व्वै स॒ङ्ग्रह॑ण॒म्मन॑ ए॒व स॑जा॒ताना᳚म् [36] गृह्णाति</p>
<h3 id="मनतर-142">मन्त्रः</h3>
<p>वै॒श्व॒दे॒वीꣳ सा᳚ङ्ग्रह॒णीन्निर्व॑पे॒द्ग्राम॑कामः ।<br>
वै॒श्व॒दे॒वा वै स॑जा॒ता विश्वा॑ने॒व दे॒वान्थ्स्वेन॑ भाग॒धेये॒नोप॑ धावति ।<br>
त ए॒वास्मै॑ सजा॒तान्प्र य॑च्छन्ति ।<br>
ग्रा॒म्ये॑व भ॑वति ।<br>
सा॒ङ्ग्र॒ह॒णी भ॑वति ।<br>
म॒नो॒ग॑हणँ॒व्वै स॒ङ्ग्रह॑ण॒म्, .. मन॑ ए॒व स॑जा॒ताना᳚म् गृह्णाति ।</p>
<h4 id="टक-143">टीका</h4>
<p>7इदानीमिष्टं विदधाति - वैश्वदेवीमित्यादि ॥ मनसस्संग्रहणस्य हेतुत्वेन संबन्धिनी सांग्रहणी इष्टिः । चरुरत्र श्रप्यते ॥</p>
<h3 id="सयकतमनतर-52">संयुक्तमन्त्रः</h3>
<p>ध्रु॒वो॑ऽसि ध्रु॒वो॑ऽहꣳ स॑जा॒तेषु॑ भूयास॒मिति॑ परि॒धीन्परि॑ दधात्या॒शिष॑मे॒वैतामा शा॒स्तेऽथो॑ ए॒तदे॒व सर्वꣳ॑ सजा॒तेष्वधि॑ भवति॒ यस्यै॒वँव्वि॒दुष॑ ए॒ते प॑रि॒धय॑ᳶ परिधी॒यन्ते</p>
<h3 id="मनतर-143">मन्त्रः</h3>
<p>ध्रु॒वो॑ऽसि ।<br>
ध्रु॒वो॑ऽहꣳ स॑जा॒तेषु॑ भूयास॒मिति॑ परि॒धीन्परि॑ दधाति ।<br>
आ॒शिष॑मे॒वैतामा शा॒स्ते ।<br>
अथो॑ ए॒तदे॒व सर्वꣳ॑ सजा॒तेष्वधि॑ भवति ।<br>
यस्यै॒वँव्वि॒दुष॑ ए॒ते प॑रि॒धय॑ᳶ परिधी॒यन्ते ।</p>
<h4 id="टक-144">टीका</h4>
<p>8ध्रुवोसीत्यादिना आम्नातानां मन्त्राणां विनियोगं दर्शयति - आशिषमिति ॥ ध्रुवो भूयासमित्यादिकाम् । अथो अपिच सजातेषु मध्ये एतत्सर्वं भवति यद्ध्रुवत्वं धीरत्वं वसुवत्त्वमित्यादि । एतत्सर्वं यथा श्रूयते तथा भवतिएतत्सर्वं प्राप्नोति । भू प्राप्तौ । न ग्रामप्राप्तिमात्रमेवेति भावः । यस्यैवंविदुष एतैर्मन्त्रैरेते परिधयः परिधीयन्ते ॥</p>
<h3 id="सयकतमनतर-53">संयुक्तमन्त्रः</h3>
<p>आम॑नम॒स्याम॑नस्य देवा॒ इति॑ ति॒स्र आहु॑तीर्जुहोत्ये॒ताव॑न्तो॒ वै स॑जा॒ता ये म॒हान्तो॒ ये ख्षु॑ल्ल॒का यास्स्त्रिय॒स्ताने॒वाव॑ रुन्द्धे॒ त ए॑न॒मव॑रुद्धा॒ उप॑ तिष्ठन्ते ॥ [37]</p>
<h3 id="मनतर-144">मन्त्रः</h3>
<p>आम॑नमसि , आम॑नस्य देवा॒ इति॑ ति॒स्र आहु॑तीर्जुहोति।<br>
ए॒ताव॑न्तो॒ वै स॑जा॒ता ये म॒हान्तो॒ ये ख्षु॑ल्ल॒का यास्स्त्रिय॒स्ताने॒वाव॑ रुन्द्धे ।<br>
त ए॑न॒मव॑रुद्धा॒ उप॑ तिष्ठन्ते ॥</p>
<h4 id="टक-145">टीका</h4>
<p>9&rsquo;आमनम्&rsquo; इत्यादि स्विष्टकृतः पुरस्तात् तिस्स्रस्रुवाहुतीरुपजुहोति । क्षुल्लकाः क्षुद्राः कुमाराः । क्षुधा लान्तीति क्षुल्लकाः । कान्तात्कुत्सायां प्रतिषेधः [&hellip; यां प्रागिवीयः] कः ॥</p>
<p>इति द्वितीये तृतीये नवमोनुवाकः ॥</p>
<h2 id="अनवक-१०-आयषकमषटमनतर">अनुवाकः १० आयुष्कामेष्टिमन्त्राः</h2>
<p>६ प्रस्तारपङ्क्तिः १० त्रिष्टुप्,</p>
<p>विश्वेदेवा ऋषयः ।</p>
<h3 id="सयकतमनतर-54">संयुक्तमन्त्रः</h3>
<p>यन्नव॒मैत्तन्नव॑नीतमभव॒द्यदस॑र्प॒त्तथ्स॒र्पिर॑भव॒द्यदध्रि॑यत॒ तद्घृ॒तम॑भवत्</p>
<h3 id="मनतर-145">मन्त्रः</h3>
<p>यन्नव॒मैत्, तन्नव॑नीतमभवत् ..</p>
<h4 id="टक-146">टीका</h4>
<p>1अथ &lsquo;अग्निं वा एतस्य&rsquo; इत्यादिपञ्चहविरिष्टिर्वक्ष्यते । तस्यामाज्यावेक्षण अनुवर्तयति - यन्नवमैदित्यादि ॥ यत् यस्मात् नवमैत् नवमेव लब्धिं गच्छति उद्धृतमभवत् तस्मान्नवनीतमभवत्, नवनीतं गतम् । उद्धृतमिति । नवनीतम् । दासीभारादिर्द्रष्टव्यः । यद्वा - नवं नीतमस्येति बहुव्रीहिः ।</p>
<h3 id="मनतर-146">मन्त्रः</h3>
<p>यदस॑र्प॒त् तथ्स॒र्पिर॑भवत् ..</p>
<h4 id="टक-147">टीका</h4>
<p>यस्मादसर्पत् विसृतमभवत् तस्मात्सर्पणाद्विसर्पणात् सर्पिरभवत् ।</p>
<h3 id="मनतर-147">मन्त्रः</h3>
<p>यदध्रि॑यत॒ तद्घृ॒तम॑भवत् ।</p>
<h4 id="टक-148">टीका</h4>
<p>यस्मादुपरि तदद्ध्रियत तस्मादपि सृप्तं संहतमभवत्, तस्माद्घृतमभवत् । धृङ् अवस्थाने । छान्दसो वणविपर्यासः । तादृशं च त्वमसि । तव खल्वेता अवस्थाः परोक्षवन्निर्दिश्यन्ते ॥</p>
<h3 id="सयकतमनतर-55">संयुक्तमन्त्रः</h3>
<p>अ॒श्विनोः᳚ प्रा॒णो॑ऽसि॒ तस्य॑ ते दत्ताँ॒य्ययोः᳚ प्रा॒णोऽसि॒ स्वाहा᳚</p>
<h3 id="मनतर-148">मन्त्रः</h3>
<p>अ॒श्विनोः᳚ प्रा॒णो॑ऽसि ।<br>
तस्य॑ ते दत्ताम् ।<br>
ययोः᳚  प्रा॒णोऽसि॑ ।<br>
स्वाहा᳚ ।</p>
<h4 id="टक-149">टीका</h4>
<p>2अथोपहोमाः - &lsquo;अश्विनोः&rsquo; इत्यादयश्चत्वारः ॥ अश्विनोः प्राणस्त्वमसि हे यजमान, त[त्व]दधीनजीवनत्वात् । प्राणितीति प्राणः, पचाद्यच् । प्राणवायुर्वा । उपचारो वा - अश्विनोः प्राणस्थानीयस्स्त्वमसि यागद्वारेणोपकारकत्वात् । तस्य तादृशस्य ते तव दत्तां अश्विनौ, कम्? प्राणं, सामर्थ्यात् आयुष्कामेष्टित्वात् । कौ? अश्विनौ ययोः प्राणस्त्वमसि, अत आत्मार्थमेव तव प्राणं दत्तामिति ॥</p>
<h3 id="सयकतमनतर-56">संयुक्तमन्त्रः</h3>
<p>इन्द्र॑स्य प्रा॒णो॑ऽसि॒ तस्य॑ ते ददातु॒ यस्य॑ प्रा॒णोऽसि॒ स्वाहा॑ मि॒त्रावरु॑णयोᳶ प्रा॒णो॑ऽसि॒ तस्य॑ ते दत्ताँ॒य्ययोः᳚ प्रा॒णोऽसि॒ स्वाहा॒ विश्वे॑षान्दे॒वाना᳚म्प्रा॒णो॑ऽसि [38] तस्य॑ ते ददतु॒ येषा᳚म्प्रा॒णोऽसि॒ स्वाहा॑</p>
<h3 id="मनतर-149">मन्त्रः</h3>
<p>इन्द्र॑स्य प्रा॒णो॑ऽसि ।<br>
तस्य॑ ते ददातु ।<br>
यस्य॑ प्रा॒णोऽसि ।<br>
स्वाहा॑ ।</p>
<p>मि॒त्रावरु॑णयोᳶ प्रा॒णो॑ऽसि ।<br>
तस्य॑ ते दत्ताम् ।<br>
ययोः᳚  प्रा॒णोऽसि॑ ।<br>
स्वाहा॑ ।</p>
<p>विश्वे॑षान्दे॒वाना᳚म्प्रा॒णो॑ऽसि ।<br>
तस्य॑ ते ददतु ।<br>
येषा᳚म्प्रा॒णोऽसि॑ ।<br>
स्वाहा॑ ।</p>
<h4 id="टक-150">टीका</h4>
<p>3-5इन्द्रस्येत्यादि ॥ समानम् ॥</p>
<h3 id="मनतर-150">मन्त्रः</h3>
<p>घृ॒तस्य॒ धारा॑म॒मृत॑स्य॒ पन्था॒मिन्द्रे॑ण द॒त्ताम्प्रय॑ताम्म॒रुद्भिः॑ ।<br>
तत्त्वा॒ विष्णु॒ᳶ पर्य॑पश्य॒त्तत्त्वेडा॒ गव्यैर॑यत् ।।</p>
<h4 id="टक-151">टीका</h4>
<p>6पुनराज्यमवेक्षयति - घृतस्य धारामिति ॥ त्रिष्टुबियम्, बृहती वा ॥ हे आज्य घृतस्य क्षरितस्य विलीनस्य तव धाराम् । यद्वा - उदकधारां वृष्टिहेतुं अमृतस्य अमृतत्वस्य पन्थां यागद्वारेण प्राप्तिहेतुं इन्द्रेण ईश्वरेण दत्तां उत्पादिताम् । यद्वा - इन्द्रेण यजमानेन देवेभ्यो दत्तां प्रयतां प्रकर्षेणोत्पादितां शोधितां वा मरुद्भिः । तत्तादृक्स्वभावं त्वां विष्णुर्व्यापको यजमानो वा पर्यपश्यत् । तत्तादृशं त्वां इडा पृथिवी गवि ऐरयत् उदयादिक्रमेण ऐरयत् उदपादयत् ॥</p>
<h3 id="सयकतमनतर-57">संयुक्तमन्त्रः</h3>
<p>पा॒व॒मा॒नेन॑ त्वा॒ स्तोमे॑न गाय॒त्रस्य॑ वर्त॒न्योपा॒ꣳ॒शोर्वी॒र्ये॑ण दे॒वस्त्वा॑ सवि॒तोथ्सृ॑जतु  जी॒वात॑वे जीवन॒स्यायै॑</p>
<h3 id="मनतर-151">मन्त्रः</h3>
<p>पा॒व॒मा॒नेन॑ त्वा॒ स्तोमे॑न+++(दे॒वस्त्वा॑ सवि॒तोथ्सृ॑जतु )+++ ।<br>
गा॒य॒त्र॑स्य वर्त॒न्या त्वा॒ +++(दे॒वस्त्वा॑ सवि॒तोथ्सृ॑जतु )+++ ।<br>
उ॒पा॒ꣳ॒शोर्वी॒र्ये॑ण त्वा॒ +++(दे॒वस्त्वा॑ सवि॒तोथ्सृ॑जतु )+++ जी॒वात॑वे जीवन॒स्यायै॑ ।</p>
<h4 id="टक-152">टीका</h4>
<p>7ऋत्विजः पर्याहुः - पावमानेनेत्यादि ॥ हे यजमान त्वां पावमानेन पवमाना बहिष्पवमानादयः तेषां संबन्धिना स्तोमेन स्तवनेन गायत्रस्य छन्दसः वर्तन्या मार्गेण सोमानयनमार्गेण उपांशोः ग्रहस्य वीर्येण त्वामुत्सृजत्विति देवस्सविता त्वामुत्सृजतु आमयान्निर्गमयतु । प्रत्येकान्वयाय त्वेत्यस्यानुवृत्तिः । पावमानेन स्तोमेन त्वामुत्सृजतु गायत्रस्य वर्तन्या त्वामुत्सृजतु, उपांशोर्वीर्येण त्वामुत्सृजत्विति । जीवातवे जीवनहेतवे औषधादयो जीवनस्यायै जीवनप्रदायै । जीवनशब्दात् क्यच्, छन्दस्यसुगागमः, &lsquo;अ प्रत्ययात्&rsquo; इत्यकारप्रत्ययः ॥</p>
<h3 id="सयकतमनतर-58">संयुक्तमन्त्रः</h3>
<p>बृहद्रथन्त॒रयो᳚स्त्वा॒ स्तोमे॑न त्रि॒ष्टुभो॑ वर्त॒न्या शु॒क्रस्य॑ वी॒र्ये॑ण दे॒वस्त्वा॑ सवि॒तोत् [39] सृ॒ज॒तु॒ जी॒वात॑वे जीवन॒स्यायै॑ ।</p>
<h3 id="मनतर-152">मन्त्रः</h3>
<p>बृ॒ह॒द्र॒थ॒न्त॒रयो᳚स्त्वा स्तोमे॑न +++(दे॒वस्त्वा॑ सवि॒तोथ्सृ॑जतु )+++ ।<br>
त्रि॒ष्टुभो॑ वर्त॒न्या त्वा॒ +++(दे॒वस्त्वा॑ सवि॒तोथ्सृ॑जतु )+++ ।<br>
शु॒क्रस्य॑ वी॒र्ये॑ण त्वा॒ +++(दे॒वस्त्वा॑ सवि॒तोथ्सृ॑जतु )+++ जी॒वात॑वे जीवन॒स्यायै॑ ।</p>
<h4 id="टक-153">टीका</h4>
<p>8बृहद्रथन्तरयोस्त्वेत्यादि ॥ समानम् ॥</p>
<h3 id="सयकतमनतर-59">संयुक्तमन्त्रः</h3>
<p>अ॒ग्नेस्त्वा॒ मात्र॑या॒ जग॑त्यै वर्त॒न्याग्र॑य॒णस्य॑ वी॒र्ये॑ण दे॒वस्त्वा॑ सवि॒तोथ्सृ॑जतु जी॒वात॑वे जीवन॒स्यायै</p>
<h3 id="मनतर-153">मन्त्रः</h3>
<p>अ॒ग्नेस्त्वा॒ मात्र॑या  +++(दे॒वस्त्वा॑ सवि॒तोथ्सृ॑जतु )+++ ।<br>
जग॑त्यै वर्त॒न्या त्वा॒ +++(दे॒वस्त्वा॑ सवि॒तोथ्सृ॑जतु )+++ ।<br>
आ॒ग्र॒य॒णस्य॑ वी॒र्ये॑ण दे॒वस्त्वा॑ सवि॒तोथ्सृ॑जतु जी॒वात॑वे जीवन॒स्यायै᳚  ।</p>
<h4 id="टक-154">टीका</h4>
<p>9अग्नेस्त्वेत्यादि ॥ अग्निमीयते यया सा अग्नेर्मात्रा अग्नेरात्मा अग्नेरात्मस्थानीयमग्निष्टोमसाम यज्ञायज्ञियम् । समानमन्यत् । जगत्या इति षष्ठ्यर्थे चतुर्थी ॥</p>
<h3 id="मनतर-154">मन्त्रः</h3>
<p>इ॒मम॑ग्न॒ आयु॑षे॒ वर्च॑से कृधि प्रि॒यꣳ रेतो॑ वरुण सोम राजन्न् ।<br>
मा॒तेवा᳚स्मा अदिते॒ शर्म॑ यच्छ॒ विश्वे॑ देवा॒ जर॑दष्टि॒र्यथास॑त् ।</p>
<h4 id="टक-155">टीका</h4>
<p>10हिरण्याद्घृतं निष्पिबन्तमनुमन्त्रयते - इममग्न इति । त्रिष्टुबेषा ॥ हे अग्ने इमं घृतम् । उभयलिङ्गो घृतशब्दः । आयुषे वर्चसे बलाय चास्य कृधि कुरु । पूर्ववच्छपो लुक्, धिभावश्च । प्रियं रेतः, सर्वस्य प्रकृतिभूतत्वात् प्रियत्वम् रेतस्त्वं च । हे वरुण हे सोमलताभिमानिन्, हे राजन् चन्द्र । यद्वा - वल्लीनिवृत्त्यर्थं राजशब्देन सोमो विशेष्यते । यूयमप्यस्यायुषे कुरुत ।<br>
किञ्च - हे अदिते त्वमपि अस्मै यजमानाय मातेव शर्म सुखं यच्छ देहि । हे विश्वेदेवा यूयमपीदं कर्तुमर्हथ । किम् ? यथायं यजमानो जरदष्टिः जीर्णत्वेन अष्टिर्व्याप्तिर्यस्य । जरामश्नुत इति वा जरदष्टिः । छान्दसी रूपसिद्धिः । असत् भवेत् दीर्घायुर्यथा स्यात्तथा कुरुत । यद्वा - अस्य यजमानस्य जरदष्टिः जराव्याप्तिः असत् भवेत् तथा कुरुत दीर्घायुषं कुरुत । जीर्यतेरतृन्प्रत्ययो भावे द्रष्टव्यः । अस्तेर्लेटि अडागमः ॥</p>
<h3 id="सयकतमनतर-60">संयुक्तमन्त्रः</h3>
<p>अ॒ग्निरायु॑ष्मा॒न्थ्स वन॒स्पति॑भि॒रायु॑ष्मा॒न्तेन॒ त्वायु॒षायु॑ष्मन्तङ्करोमि॒ सोम॒ आयु॑ष्मा॒न्थ्स ओष॑धीभिर्य॒ज्ञ आयु॑ष्मा॒न्थ्स दख्षि॑णाभि॒र्ब्रह्मायु॑ष्म॒त्तद्ब्रा᳚ह्म॒णैरायु॑ष्मद्दे॒वा आयु॑ष्मन्त॒स्ते॑ऽमृते॑न पि॒तर॒ आयु॑ष्मन्त॒स्ते स्व॒धयायु॑ष्मन्त॒स्तेन॒ त्वायु॒षायु॑ष्मन्तङ्करोमि ॥ [40]</p>
<h3 id="मनतर-155">मन्त्रः</h3>
<p>अ॒ग्निरायु॑ष्मा॒न् ,<br>
स वन॒स्पति॑भि॒रायु॑ष्मा॒न् ,<br>
तेन॒ त्वायु॒षायु॑ष्मन्तङ्करोमि ।</p>
<p>+++(हे यजमान)+++सोम॒ आयु॑ष्मा॒न् , +++(तेन॒ त्वायु॒षायु॑ष्मन्तङ्करोमि ।)+++</p>
<p>+++(हे यजमान)+++स ओष॑धीभिर्य॒ज्ञ आयु॑ष्मा॒न्,+++(तेन॒ त्वायु॒षायु॑ष्मन्तङ्करोमि ।)+++</p>
<p>+++(हे यजमान)+++स दख्षि॑णाभि॒र्ब्रह्मायु॑ष्म॒त्, +++(तेन॒ त्वायु॒षायु॑ष्मन्तङ्करोमि ।)+++</p>
<p>+++(हे यजमान)+++तद्ब्रा᳚ह्म॒णैरायु॑ष्मत् , +++(तेन॒ त्वायु॒षायु॑ष्मन्तङ्करोमि ।)+++</p>
<p>+++(हे यजमान)+++दे॒वा  आयु॑ष्मन्तः +++(तेन॒ त्वायु॒षायु॑ष्मन्तङ्करोमि ।)+++</p>
<p>+++(हे यजमान)+++ते॑ऽमृते॑न पि॒तर॒ आयु॑ष्मन्तः, +++(तेन॒ त्वायु॒षायु॑ष्मन्तङ्करोमि ।)+++
ते स्व॒धयायु॑ष्मन्तः॒, तेन॒ त्वायु॒षायु॑ष्मन्तङ्करोमि ॥</p>
<h4 id="टक-156">टीका</h4>
<p>11-16ब्रह्मा यजमानस्य हस्तं गृह्णाति - अग्निरायुष्मानिति ॥ अग्निरायुष्मान् दीर्घायुः । स वनस्पतिभिरायुष्मान् तैर्हेतुभिस्तैर्वासह । तेनायुषा उभयेनायुषा त्वामायुष्मन्तं करोमि दीर्घायुषं करोमि । हे यजमान सोमादिषु &lsquo;आयुष्मान्तेन&rsquo; इत्याद्यनुषज्यते । सोम ओषधीभिः, यज्ञो दक्षिणाभिः ब्रह्म ब्राह्मणैः, देवा अमृतेन, पितरस्स्वधया ॥</p>
<p>इति द्वितीये तृतीये दशमोनुवाकः ॥</p>
<h2 id="अनवक-११-आयररगयकमयरषट-">अनुवाकः ११ आयुरारोग्यकामयोरिष्टिः ।</h2>
<p>विश्वेदेवा ऋषयः ।</p>
<h3 id="सयकतमनतर-61">संयुक्तमन्त्रः</h3>
<p>अ॒ग्निँव्वा ए॒तस्य॒ शरी॑रङ्गच्छति॒ सोम॒ꣳ॒ रसो॒ वरु॑ण एनँव्वरुणपा॒शेन॑ गृह्णाति॒ सर॑स्वतीँ॒व्वाग॒ग्नाविष्णू॑ आ॒त्मा यस्य॒ ज्योगा॒मय॑ति॒ यो ज्योगा॑मयावी॒ स्याद्यो वा॑ का॒मये॑त॒ सर्व॒मायु॑रिया॒मिति॒ तस्मा॑ ए॒तामिष्टि॒न्निर्व॑पेदाग्ने॒यम॒ष्टाक॑पालꣳ सौ॒म्यञ्च॒रुँव्वा॑रु॒णन्दश॑कपालꣳ सारस्व॒तञ्च॒रुमा᳚ग्नावैष्ण॒वमेका॑दशकपालम्</p>
<h3 id="मनतर-156">मन्त्रः</h3>
<p>अ॒ग्निँव्वा ए॒तस्य॒ शरी॑रङ्गच्छति ।<br>
सोम॒ꣳ॒ रसो॒ वरु॑ण एनँव्वरुणपा॒शेन॑ गृह्णाति ।<br>
सर॑स्वतीँ॒व्वाग॒ग्नाविष्णू॑ आ॒त्मा ।<br>
यस्य॒ ज्योगा॒मय॑ति ।<br>
यो ज्योगा॑मयावी॒ स्यात् ।<br>
यो वा॑ का॒मये॑त॒ सर्व॒मायु॑रिया॒मिति ।<br>
तस्मा॑ ए॒तामिष्टि॒न्निर्व॑पेत् ।<br>
आ॒ग्ने॒यम॒ष्टाक॑पालꣳ सौ॒म्यञ्च॒रुम् ।<br>
वा॒रु॒णन्दश॑कपालꣳ सारस्व॒तञ्च॒रुम्  ।<br>
आ॒ग्ना॒वै॒ष्ण॒वमेका॑दशकपालम्।</p>
<h4 id="टक-157">टीका</h4>
<p>1इदानीं तां पञ्चहविषमिष्टिं विदधाति - अग्निं वा इत्यादि ॥ यस्य ज्योक् नित्यमामयत्यामयः तस्य शरीरादीन्यग्न्यादीन् देवान् गच्छन्ति स्व कारणानुप्रवेशात् कार्यरूपनाशात्कर्तरि का र्यशक्त्युपसंहारस्स्यात् । &lsquo;रुजार्थानाम्&rsquo; इति यस्येति कर्मणि षष्ठी । यो ज्योगामयावीत्यादि ॥ गतम् ॥</p>
<h3 id="सयकतमनतर-62">संयुक्तमन्त्रः</h3>
<p>अग्नेरे॒वास्य॒ शरी॑रन्निष्क्री॒णाति॒ सोमा॒द्रस᳚म् [41] वा॒रु॒णेनै॒वैनँ॑व्वरुणपा॒शान्मु॑ञ्चति सारस्व॒तेन॒ वाच॑न्दधात्य॒ग्निस्सर्वा॑ दे॒वता॒ विष्णु॑र्य॒ज्ञो दे॒वता॑भिश्चै॒वैनँ॑य्य॒ज्ञेन॑ च भिषज्यत्यु॒त यदी॒तासु॒र्भव॑ति॒ जीव॑त्ये॒व</p>
<h3 id="मनतर-157">मन्त्रः</h3>
<p>अ॒ग्नेरे॒वास्य॒ शरी॑रन्निष्क्री॒णाति ।<br>
सोमा॒द्रसँ॑व्वारु॒णेनै॒वैनँ॑व्वरुणपा॒शान्मु॑ञ्चति ।<br>
सा॒र॒स्व॒तेन॒ वाच॑न्दधाति ।<br>
अ॒ग्निस्सर्वा॑ दे॒वताः॒  , विष्णु॑र्य॒ज्ञो दे॒वता॑भिश्चै॒वैनँ॑य्य॒ज्ञेन॑ च भिषज्यति ।<br>
उ॒त यदी॒तासु॒र्भव॑ति॒ जीव॑त्ये॒व ।</p>
<h4 id="टक-158">टीका</h4>
<p>2अग्नेरेवेत्यादि ॥ यत्रयत्र शरीरादीनि गतानि तेभ्यस्तानि निष्क्रीणाति हविःप्रदानेन । ततोसौ यजमानः यद्यपि गतासुर्भवति जीवत्येव, किं पुनरायुश्शेषवतामामयनिवृत्तिर्भवतीति । यद्वा - यागबलेन आमयश्च नश्यति, सर्वं चायुश्शतसंवत्सरप्रमाणं लभते ॥</p>
<h3 id="सयकतमनतर-63">संयुक्तमन्त्रः</h3>
<p>यन्नव॒मैत्तन्नव॑नीतमभव॒दित्याज्य॒मवे᳚ख्षते रू॒पमे॒वास्यै॒तन्म॑हि॒मानँ॒व्व्याच॑ष्टे</p>
<h3 id="मनतर-158">मन्त्रः</h3>
<p>यन्नव॒मैत्तन्नव॑नीतमभव॒त् इत्याज्य॒मवे᳚ख्षते ।<br>
रू॒पमे॒वास्यै॒तन्म॑हि॒मानँ॒व्व्याच॑ष्टे ।</p>
<h4 id="टक-159">टीका</h4>
<p>3आज्यमवेक्षत इति ॥ अस्य मन्त्रस्यैतद्रूपमेव विनैव व्याख्यानं आज्यस्य महिमानं व्याचष्टे व्याकरोति अवस्थात्रयविवरणात् ॥</p>
<h3 id="सयकतमनतर-64">संयुक्तमन्त्रः</h3>
<p>अश्विनोः᳚ प्रा॒णो॑ऽसीत्या॑हा॒श्विनौ॒ वै दे॒वाना᳚म् [42]  भि॒षजौ॒ ताभ्या॑मे॒वास्मै॑ भेष॒जङ्क॑रो॒तीन्द्र॑स्य प्रा॒णो॑ऽसीत्या॑हेन्द्रि॒यमे॒वास्मि॑न्ने॒तेन॑ दधाति मि॒त्रावरु॑णयोᳶ प्रा॒णो॑ऽसीत्या॑ह प्राणापा॒नावे॒वास्मि॑न्ने॒तेन॑ दधाति॒ विश्वे॑षान्दे॒वाना᳚म्प्रा॒णो॑ऽसीत्या॑ह वी॒र्य॑मे॒वास्मि॑न्ने॒तेन॑ दधाति</p>
<h3 id="मनतर-159">मन्त्रः</h3>
<p>अ॒श्विनोः᳚  प्रा॒णो॑ऽसीत्या॑ह ।<br>
अ॒श्विनौ॒ वै दे॒वाना᳚म् भि॒षजौ॒ , ताभ्या॑मे॒वास्मै॑ भेष॒जङ्क॑रोति ।<br>
इन्द्र॑स्य प्रा॒णो॑ऽसीत्या॑ह ।<br>
इ॒न्द्रि॒यमे॒वास्मि॑न्ने॒तेन॑ दधाति ।<br>
मि॒त्रावरु॑णयोᳶ प्रा॒णो॑ऽसीत्या॑ह ।<br>
प्रा॒णा॒पा॒नावे॒वास्मि॑न्ने॒तेन॑ दधाति ।<br>
विश्वे॑षान्दे॒वाना᳚म्प्रा॒णो॑ऽसीत्या॑ह ।<br>
वी॒र्य॑मे॒वास्मि॑न्ने॒तेन॑ दधाति ।</p>
<h4 id="टक-160">टीका</h4>
<p>4अश्विनोरित्यादि ॥ पुरस्तात्स्विष्टकृतः स्रुवाहुत्युपहोममन्त्रा एते ॥</p>
<h3 id="सयकतमनतर-65">संयुक्तमन्त्रः</h3>
<p>घृ॒तस्य॒ धारा॑म॒मृत॑स्य॒ पन्था॒मित्या॑ह यथाय॒जुरे॒वैतत्</p>
<h3 id="मनतर-160">मन्त्रः</h3>
<p>घृ॒तस्य॒ धारा॑म॒मृत॑स्य॒ पन्था॒मित्या॑ह ।<br>
य॒था॒य॒जु॒रे॒वैतत् ।</p>
<h4 id="टक-161">टीका</h4>
<p>5घृतस्य धारामित्यादि ॥ अनेन यजमानमाज्यमवेक्षयति । यथायजुरिति । अमृतत्वप्राप्तिहेतुत्वमस्य यथा यजुर्वदति एतदेव भवति ॥</p>
<h3 id="सयकतमनतर-66">संयुक्तमन्त्रः</h3>
<p>पा॑वमा॒नेन॑ त्वा॒ स्तोमे॒नेति॑ [43] आ॒ह॒ प्रा॒णमे॒वास्मि॑न्ने॒तेन॑ दधाति बृहद्रथन्त॒रयो᳚स्त्वा॒ स्तोमे॒नेत्या॒हौज॑ ए॒वास्मि॑न्ने॒तेन॑ दधात्य॒ग्नेस्त्वा॒ मात्र॒येत्या॑हा॒त्मान॑मे॒वास्मि॑न्ने॒तेन॑ दधात्यृ॒त्विज॒ᳶ पर्या॑हु॒र्याव॑न्त ए॒वर्त्विज॒स्त ए॑नम्भिषज्यन्ति ब्र॒ह्मणो॒ हस्त॑मन्वा॒रभ्य॒ पर्या॑हुरेक॒धैव यज॑मान॒ आयु॑र्दधति॒ यदे॒व तस्य॒ तत्</p>
<h3 id="मनतर-161">मन्त्रः</h3>
<p>पा॑वमा॒नेन॑ त्वा॒ स्तोमे॒नेत्या॑ह ।<br>
प्रा॒णमे॒वास्मि॑न्ने॒तेन॑ दधाति ।<br>
बृ॒ह॒द॒॒थन्त॒रयो᳚स्त्वा स्तोमे॒नेत्या॑ह ।<br>
ओज॑ ए॒वास्मि॑न्ने॒तेन॑ दधाति ।<br>
अ॒ग्नेस्त्वा॒ मात्र॒येत्या॑ह ।<br>
आ॒त्मान॑मे॒वास्मि॑न्ने॒तेन॑ दधाति ।</p>
<h4 id="टक-162">टीका</h4>
<p>6पावमानेनेत्यादि ॥ ब्रह्मणो हस्तमन्वारभ्य ऋत्विजः पर्याहुरिमान् मन्त्रान् ।</p>
<h3 id="मनतर-162">मन्त्रः</h3>
<p>ऋ॒त्विज॒ᳶ पर्या॑हुः ।<br>
याव॑न्त ए॒वर्त्विज॒स्त ए॑नम्भिषज्यन्ति ।</p>
<h4 id="टक-163">टीका</h4>
<p>तदेवाह - ऋत्विजः पर्याहुरिति । परित आसीना आहुः ।</p>
<h3 id="मनतर-163">मन्त्रः</h3>
<p>ब्र॒ह्मणो॒ हस्त॑मन्वा॒रभ्य॒ पर्या॑हुः  ।<br>
एक॒धैव यज॑मान॒ आयु॑र्दधति ।<br>
यदे॒व तस्य॒ तत् ।</p>
<h4 id="टक-164">टीका</h4>
<p>ब्रह्मण इति । हस्तमन्वारभ्य परिवचनात्सर्वमस्यायुरेकधा कृत्वा अस्मिन् दधति यदेव तस्यायुस्तदेव दधति ॥</p>
<h3 id="सयकतमनतर-67">संयुक्तमन्त्रः</h3>
<p>हिर॑ण्यात् [44]  घृ॒तन्निष्पि॑ब॒त्यायु॒र्वै घृ॒तम॒मृत॒ꣳ॒ हिर॑ण्यम॒मृता॑दे॒वायु॒र्निष्पि॑बति श॒तमा॑नम्भवति श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठ॒त्यथो॒ खलु॒ याव॑ती॒स्समा॑ ए॒ष्यन्मन्ये॑त॒ ताव॑न्मानꣵ स्या॒थ्समृ॑द्ध्यै</p>
<h3 id="मनतर-164">मन्त्रः</h3>
<p>हिर॑ण्याद्घृ॒तन्निष्पि॑बति ।</p>
<h4 id="टक-165">टीका</h4>
<p>7हिरण्यादिति ॥ अयमत्र प्रयोगः - यावतीस्समा एष्यन्मन्येत तावन्मानं सौवर्णं प्रवर्तं कुण्डलमुपकल्प्य खादिरे नवे पात्रे उपस्तीर्णाभिघारितं सह हविर्भिरन्तर्वेद्यासाद्य उपहोमान् हुत्वा संस्रावैः प्रवर्तमभिघार्य अग्रेणाहवनीयं पर्याहृत्य दक्षिणतो निधाय यजमानमवेक्षयति । अथायमवेक्ष्यास्माद्धिरण्यान्निष्पतत् घृतं पिबति । यद्वा - हिरण्यलग्नं घृतं निष्शेषं पिबति ।</p>
<h3 id="मनतर-165">मन्त्रः</h3>
<p>आयु॒र्वै घृ॒तम् , अ॒मृत॒ꣳ॒ हिर॑ण्यम्, <br>
अ॒मृता॑दे॒वायु॒र्निष्पि॑बति ।</p>
<h4 id="टक-166">टीका</h4>
<p>आयुर्वा इति । उभयत्रापि तद्धेतुत्वात्ताच्छब्द्यम् ।</p>
<h3 id="मनतर-166">मन्त्रः</h3>
<p>श॒तमा॑नम्भवति ।<br>
श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठति ।</p>
<h4 id="टक-167">टीका</h4>
<p>शतमानमिति । शतगुञ्जाप्रमाणं प्रवर्ताकारं सुवर्णं भवति । गुञ्जफलाकारः कर्णवेष्टः । प्रवर्तस्य शतसंख्यात्वात्तत्प्रमाणयुषामस्य लाभः ।</p>
<h3 id="मनतर-167">मन्त्रः</h3>
<p>अथो॒ खलु॒ याव॑ती॒स्समा॑ ए॒ष्यन् मन्ये॑त ..</p>
<h4 id="टक-168">टीका</h4>
<p>अथो खल्विति पक्षान्तरं दर्शयति । यावतस्संवत्सरानेष्यन् जीवितुं मन्येत तावन्मानं कुर्यात् प्रवर्तकम् । यजमानस्य गतानि वर्षाणि शताच्छोधयित्वा शिष्टसम्मितक्रमनिर्मितं कुर्यात् ।</p>
<h3 id="मनतर-168">मन्त्रः</h3>
<p>ताव॑न्मानꣵ स्या॒थ्समृ॑द्ध्यै ।</p>
<h4 id="टक-169">टीका</h4>
<p>एवं हि अभिमतसङ्ख्यान्वयात् समृद्ध्यै भवति ॥</p>
<h3 id="सयकतमनतर-68">संयुक्तमन्त्रः</h3>
<p>इ॒मम॑ग्न॒ आयु॑षे॒ वर्च॑से कृ॒धीत्या॒हायु॑रे॒वास्मि॒न्वर्चो॑ दधाति॒ विश्वे॑ देवा॒ जर॑दष्टि॒र्यथास॒दित्या॑ह॒ जर॑दष्टिमे॒वैन॑ङ्करोति ।</p>
<h3 id="मनतर-169">मन्त्रः</h3>
<p>इ॒मम॑ग्न॒ आयु॑षे॒ वर्च॑से कृ॒धीत्या॑ह ।<br>
आयु॑रे॒वास्मि॒न्वर्चो॑ दधाति ।<br>
विश्वे॑ देवा॒ जर॑दष्टि॒र्यथास॒दित्या॑ह ।<br>
जर॑दष्टिमे॒वैन॑ङ्करोति ।</p>
<h4 id="टक-170">टीका</h4>
<p>8इममग्न आयुष इति ॥ घृतं निष्पिबन्तमनुमन्त्रयते । जरदष्टिमेवेति । जराप्राप्त्या दीर्घायुष्ट्वं लक्ष्यते ॥</p>
<h3 id="सयकतमनतर-69">संयुक्तमन्त्रः</h3>
<p>अ॒ग्निरायु॑ष्मा॒निति॒ हस्त॑ङ्गृह्णात्ये॒ते वै दे॒वा आयु॑ष्मन्त॒स्त ए॒वास्मि॒न्नायु॑र्दधति॒ सर्व॒मायु॑रेति ॥[45]</p>
<h3 id="मनतर-170">मन्त्रः</h3>
<p>अ॒ग्निरायु॑ष्मा॒निति॒ हस्त॑ङ्गृह्णाति ।<br>
ए॒ते वै दे॒वा आयु॑ष्मन्तः ।<br>
त ए॒वास्मि॒न्नायु॑र्दधति॒ सर्व॒मायु॑रेति ॥</p>
<h4 id="टक-171">टीका</h4>
<p>9अग्निरायुष्मानिति ब्रह्मा यजमानस्य हस्तं गृह्णाति ॥</p>
<p>इति द्वितीये तृतीये एकादशोनुवाकः ॥</p>
<h2 id="अनवक-१२-अशवदनवत-वरणषट-">अनुवाकः १२ अश्वदानवतो वारुणीष्टिः ।</h2>
<p>विश्वेदेवा ऋषयः ।</p>
<h3 id="सयकतमनतर-70">संयुक्तमन्त्रः</h3>
<p>प्र॒जाप॑ति॒र्वरु॑णा॒याश्व॑मनय॒थ्स स्वान्दे॒वता॑मार्च्छ॒थ्स पर्य॑दीर्यत॒ स ए॒तँव्वा॑रु॒णञ्चतु॑ष्कपालमपश्य॒त्तन्निर॑वप॒त्ततो॒ वै स व॑रुणपा॒शाद॑मुच्यत॒ वरु॑णो॒ वा ए॒तङ्गृ॑ह्णाति॒ योऽश्व॑म्प्रतिगृ॒ह्णाति॒ याव॒तोऽश्वा᳚न्प्रतिगृह्णी॒यात्ताव॑तो वारु॒णाञ्चतु॑ष्कपाला॒न्निर्व॑पे॒द्वरु॑णमे॒व स्वेन॑ भाग॒धेये॒नोप॑ धावति॒ स ए॒वैनँ॑व्वरुणपा॒शान्मु॑ञ्चति [46] चतु॑ष्कपाला भवन्ति॒ चतु॑ष्पा॒द्ध्यश्व॒स्समृ॑द्ध्यै</p>
<h3 id="मनतर-171">मन्त्रः</h3>
<p>प्र॒जाप॑ति॒र्वरु॑णा॒याश्व॑मनयत् ।</p>
<h4 id="टक-172">टीका</h4>
<p>1प्राजापत्यो वा अश्व इति ॥+++(इदं प्रतीकं मूले न दृश्यते)+++ प्रजापतिरात्मदेवत्यमश्वं वरुणायानयत् अददात् ।</p>
<h3 id="मनतर-172">मन्त्रः</h3>
<p>स स्वान्दे॒वता॑मार्च्छत् ।</p>
<h4 id="टक-173">टीका</h4>
<p>सोश्वं ददन्स्वमात्मानमश्वस्य देवतामार्छत् आर्तामकरोत्, ईशितव्यापगमात् देवतात्वहानिरेवार्तिः ।</p>
<h3 id="मनतर-173">मन्त्रः</h3>
<p>स पर्य॑दीर्यत ।</p>
<h4 id="टक-174">टीका</h4>
<p>ततश्च स प्रजापतिः विगळितदेवताभावः परितस्सर्वतोऽदीर्यत विपन्नोभवत् वरुणपाशैर्गृहीत इत्यर्थः ।</p>
<h3 id="मनतर-174">मन्त्रः</h3>
<p>स ए॒तँव्वा॑रु॒णञ्चतु॑ष्कपालमपश्यत् ।<br>
तन्निर॑वपत् ।</p>
<h4 id="टक-175">टीका</h4>
<p>तदेवाह - वरुणो वा इत्यादि ।<br>
ननु प्रतिग्रहीतुरिदमुच्यते ; प्रतिगृह्णातीतिदर्शनात् । नैवम् । उपक्रमावगतदातृश्रुतिविरोधात् ; दातृविषयमेवेदं विपरिणम्यते । उक्तं चेदं न्यायविधिः &lsquo;अवैदिकं च [अचोदितं] कर्मभेदात्&rsquo; इत्यत्र &lsquo;सालिङ्गादार्त्विजे स्यात्&rsquo; इति । तस्मादुपक्रमोपसंहाराविरोधात्मकलिङ्गबलेन प्रतिग्राहयतीत्यर्थो युज्यते ।</p>
<h3 id="मनतर-175">मन्त्रः</h3>
<p>ततो॒ वै स व॑रुणपा॒शाद॑मुच्यत ।<br>
वरु॑णो॒ वा ए॒तङ्गृ॑ह्णाति ।</p>
<h4 id="टक-176">टीका</h4>
<p>तस्माद्दाता प्रजापतिः वारुणेन चतुष्कपालेन वरुणपाशादमुच्यत ।</p>
<h3 id="मनतर-176">मन्त्रः</h3>
<p>योऽश्व॑म्प्रतिगृ॒ह्णाति॑।<br>
याव॒तोऽश्वा᳚न्प्रतिगृह्णी॒यात् ।<br>
ताव॑तो वारु॒णाञ्चतु॑ष्कपाला॒न्निर्व॑पेत् ।</p>
<h4 id="टक-177">टीका</h4>
<p>तस्मादन्योपि यावतोश्वान्प्रतिगृह्णीयात्प्रतिग्राहयेत् तावतो वारुणान् चतुष्कपालान्निर्वपेदिति । इदं वैदिकेश्वप्रतिग्रह इति वेदितव्यम् । उक्तं हि &lsquo;दोषात्त्विष्टिर्लौकिके स्यात्&rsquo; इत्यत्र &lsquo;अर्थवादो वानपवादात्तस्माद्यज्ञे प्रतीयते&rsquo; इति । तत्रान्तर्भावितण्यर्थो गृह्णातिर्वेदितव्यः । यद्वा - ण्यन्तादेव लकारे बहुलमन्यत्रापि&rsquo; इति णिलुक्, तत्र व्यत्ययेन श्नाप्रत्ययः ।<br>
केचिदाहुः - &lsquo;वारुणो वा अश्वः&rsquo; इति वरुणदेवत्योश्वः ; स प्रजापतिना वरुणाय दीयमानो वरुणं स्वां देवतामपि आत्मीयदेवतात्वेन वर्तमानमपि प्रतिग्रहस्य दुष्टत्वात् आर्तमकरोत् ।</p>
<p>+++(स पर्य॑दीर्यत)+++</p>
<p>स वरुणः पर्यदीर्यत वरुणपाशैर्गृहीतो व्यापद्यत ।</p>
<p>+++(स ए॒तँव्वा॑रु॒णञ्चतु॑ष्कपालमपश्यत् । तन्निर॑वपत् ।)+++</p>
<p>अथ स वरुणो वारुणं चातुष्कपालं दृष्ट्वा वरुणाय निरवपत् ।</p>
<p>+++(ततो॒ वै स व॑रुणपा॒शाद॑मुच्यत।)+++</p>
<p>ततो वरुणो वरुणपाशादमुच्यत । वारकं वा पापं वरुणः ।</p>
<p>+++(योऽश्व॑म्प्रतिगृ॒ह्णाति॑। )+++</p>
<p>यो नाम कश्चित् वरुणाख्यो वा अश्वं प्रतिगृह्णाति वरुण एनं गृह्णाति ।</p>
<p>+++(याव॒तोऽश्वा᳚न्प्रतिगृह्णी॒यात् । ताव॑तो वारु॒णाञ्चतु॑ष्कपाला॒न्निर्व॑पेत् ।)+++</p>
<p>तस्मात् &lsquo;यावतोश्वान्&rsquo; इति प्रतिग्रहीतुरेव विधीयते इति । तदिदं न्यायविरुद्धमित्यादिना नाद्रियामहे ।</p>
<p>ननु कथमेकस्यैव देवतात्वं यजमानत्वं च स्यात्? । नैष दोषः । &lsquo;इन्द्रो वै सदृङ् देवताभिरासीत्&rsquo; इत्यत्र यथा इन्द्र आत्मार्थमैन्द्रमानुषूकमेकादशकपालं विदधाति, यथा &lsquo;वरुणं सुषुवाणम्&rsquo; इत्यत्र वरुणो वारुणीं वशामालभते एवमिदं भविष्यति ॥</p>
<h3 id="सयकतमनतर-71">संयुक्तमन्त्रः</h3>
<p>एक॒मति॑रिक्त॒न्निर्व॑पे॒द्यमे॒व प्र॑तिग्रा॒ही भव॑ति॒ यँव्वा॒ नाध्येति॒ तस्मा॑दे॒व व॑रुणपा॒शान्मु॑च्यते</p>
<h3 id="मनतर-177">मन्त्रः</h3>
<p>एक॒मति॑रिक्त॒न्निर्व॑पेत्  ।</p>
<h4 id="टक-178">टीका</h4>
<p>2एकमतिरिक्तमिति ॥ यावतः प्रतिगृह्णीयात्तेभ्योतिरिक्तं निर्वपेत् ; यथा षट्प्रतिगृह्य सप्तमं निर्वपेदिति ।</p>
<h3 id="मनतर-178">मन्त्रः</h3>
<p>यमे॒व प्र॑तिग्रा॒ही भव॑ति ।<br>
यँव्वा॒ नाध्येति॑ ।<br>
तस्मा॑दे॒व व॑रुणपा॒शान्मु॑च्यते ।</p>
<h4 id="टक-179">टीका</h4>
<p>यमेवेति । यं प्रतिग्रहीष्यन्भवति यं वा पूर्वप्रतिगृहीतं नाध्येति नाधिगच्छति न स्मरति वा तस्मात्सर्वस्मान्निमित्तात् उपजाताद्वरुणपाशान्मुच्यते । &lsquo;अकेनोर्भविष्यदाधमर्ण्ययोः&rsquo; इति षष्ठीप्रतिषेधः ॥</p>
<h3 id="सयकतमनतर-72">संयुक्तमन्त्रः</h3>
<p>यद्यप॑रम्प्रतिग्रा॒ही स्याथ्सौ॒र्यमेक॑कपाल॒मनु॒ निर्व॑पेद॒मुमे॒वादि॒त्यमु॑च्चा॒रङ्कु॑रुते</p>
<h3 id="मनतर-179">मन्त्रः</h3>
<p>यद्यप॑रम्प्रतिग्रा॒ही स्यात् ।<br>
सौ॒र्यमेक॑कपाल॒मनु॒ निर्व॑पेत् ।</p>
<h4 id="टक-180">टीका</h4>
<p>3यद्यपरमिति ॥ अश्वप्रतिग्राही कृत्वापि वारुणीमिष्टिं यदि भूयोपि प्रतिग्रहीष्यन् स्यात्सौर्यमेककपालमनुनिर्वपेत् । अपरमिति क्रियाविशेषणम् ।</p>
<h3 id="मनतर-180">मन्त्रः</h3>
<p>अ॒मुमे॒वादि॒त्यमु॑च्चा॒रङ्कु॑रुते ।</p>
<h4 id="टक-181">टीका</h4>
<p>अमुमादित्यमुच्चारं उच्छ्रिताचारं उपरि चरन्तं वा कुरुते, ततस्स एव वरुणपाशादिदोषं परिहरिष्यतीति ॥</p>
<h3 id="सयकतमनतर-73">संयुक्तमन्त्रः</h3>
<p>अपो॑ऽवभृ॒थमवै᳚त्य॒फ्सु वै वरु॑णस्सा॒ख्षादे॒व वरु॑ण॒मव॑ यजतेऽपोन॒प्त्रीय॑ञ्च॒रुम्पुन॒रेत्य॒ निर्व॑पेद॒फ्सुयो॑नि॒र्वा अश्व॒स्स्वामे॒वैनँ॒य्योनि॑ङ्गमयति॒ स ए॑नꣳ शा॒न्त उप॑ तिष्ठते ॥ [47]</p>
<h3 id="मनतर-181">मन्त्रः</h3>
<p>अ॒पो॑ऽवभृ॒थमवै᳚ति ।<br>
अ॒फ्सु वै वरु॑णस्सा॒ख्षादे॒व वरु॑ण॒मव॑ यजते ।</p>
<h4 id="टक-182">टीका</h4>
<p>4अपोवभृथकर्मार्थमवैति ॥ अपोनप्त्रीयं चरुमवभृथादेत्य पुनर्निर्वपेत् । &lsquo;अपोनप्त्रपांनप्तृभ्यां घः&rsquo; &lsquo;छ च&rsquo; इति छप्रत्ययः ।</p>
<h3 id="मनतर-182">मन्त्रः</h3>
<p>अ॒पो॒न॒प्त्री॒य॑ञ्च॒रुम् पुन॒रेत्य॒ निर्व॑पेत् ।</p>
<h4 id="टक-183">टीका</h4>
<p>अपांनप्ता चतुर्थः अपोनप्ता । छान्दसो युगगं [सोलुक्] ।</p>
<h3 id="मनतर-183">मन्त्रः</h3>
<p>अ॒फ्सुयो॑नि॒र्वा अश्व॒स्स्वामे॒वैनँ॒य्योनि॑ङ्गमयति ।</p>
<h4 id="टक-184">टीका</h4>
<p>अप्सुयोनिरिति । &lsquo;अपो योनियन्मतुषु सप्तम्या अलुक्&rsquo; इत्यलुक् ।</p>
<h3 id="मनतर-184">मन्त्रः</h3>
<p>स ए॑नꣳ शा॒न्त उप॑ तिष्ठते ॥</p>
<h4 id="टक-185">टीका</h4>
<p>शान्त इति । निवृत्तवरुणपाशादिदोषस्सुखहेतुरेवोपतिष्ठते मित्रवदुपसंप्राप्नोति ॥</p>
<p>इति तृतीये द्वादशोनुवाकः ॥</p>
<h2 id="अनवक-१३-पपमन-गहतसयषट-">अनुवाकः १३ पाप्मना गृहीतस्येष्टिः ।</h2>
<p>विश्वेदेवा ऋषयः ।</p>
<h3 id="मनतर-185">मन्त्रः</h3>
<p>या वा॑मिन्द्रावरुणा यत॒व्या॑ त॒नूस्तये॒ममꣳह॑सो मुञ्चतम् ।</p>
<h4 id="टक-186">टीका</h4>
<p>1&rsquo;यः पाप्मना गृहीतस्स्यात्तस्मा एतामैन्द्रावरुणीं पयस्यां निर्वपेत्&rsquo; इत्यादि कारणं वक्ष्यति । तां पुरोडाशाच्चतुर्धा कृत्वा व्यूहति - यावामिन्द्रावरुणेति चतुर्भिर्मन्त्रैः॥ यतव्या सहस्या रक्षस्या तेजस्येति चतुर्णां विशेषः । शेषस्तुल्यः । हे इन्द्रावरुणा इन्द्रावरुणौ । &lsquo;सुपां सुलुक्&rsquo; इत्याकारः । &lsquo;देवताद्वन्द्वे च&rsquo; इति पूर्वपदस्यानङ् । वां युवयोः या यतव्या तनूः शरीरं । यातूनि यातुधानाः रक्षांसि तेषां हननी रक्षोयातूनां हन्त्रीति यावत् । तया तन्वा इमं यजमानं अंहसः पापात् अमुञ्चतं शोधयतम् ॥</p>
<h3 id="मनतर-186">मन्त्रः</h3>
<p>या वा॑मिन्द्रावरुणा सह॒स्या॑ {रख्ष॒स्या॑ तेज॒स्या॑ } त॒नूस्तये॒ममꣳह॑सो मुञ्चतम् ।</p>
<h4 id="टक-187">टीका</h4>
<p>2यावामित्यादि ॥ या सहस्या तनूः सहो बलं अभिभवितृत्वं तद्वती । &lsquo;मत्वर्थे मासतन्वोः&rsquo; इति यत् । समानमन्यत् ॥</p>
<h3 id="मनतर-187">मन्त्रः</h3>
<p>या वा॑मिन्द्रावरुणा {सह॒स्या॑} रख्ष॒स्या॑ {तेज॒स्या॑} त॒नूस्तये॒ममꣳह॑सो मुञ्चतम् ।</p>
<h4 id="टक-188">टीका</h4>
<p>3यावामित्यादि ॥ या रक्षस्या तनूः रक्षसां हननी । स एव यत् । ततोनुषङ्गः ॥</p>
<h3 id="मनतर-188">मन्त्रः</h3>
<p>या वा॑मिन्द्रावरुणा {सह॒स्या॑ रख्ष॒स्या॑} तेज॒स्या॑ त॒नूस्तये॒ममꣳह॑सो मुञ्चतम् ।</p>
<h4 id="टक-189">टीका</h4>
<p>4यावामित्यादि ॥ या तेजस्या तनूः तेजस्विनी । पूर्ववन्मत्वर्थीयो यत् । स्पष्टमन्यत् ॥</p>
<h3 id="सयकतमनतर-74">संयुक्तमन्त्रः</h3>
<p>यो वा॑मिन्द्रावरुणाव॒ग्नौ स्राम॒स्तँव्वा॑मे॒तेनाव॑ यजे॒ यो वा॑मिन्द्रावरुणा द्वि॒पाथ्सु॑ प॒शुषु॒ चतु॑ष्पाथ्सु गो॒ष्ठे गृ॒हेष्व॒फ्स्वोष॑धीषु॒ वन॒स्पति॑षु॒ स्राम॒स्तँव्वा॑मे॒तेनाव॑ यजे</p>
<h3 id="मनतर-189">मन्त्रः</h3>
<p>यो वा॑मिन्द्रावरुणाव॒ग्नौ स्राम॒स्तँव्वा॑मे॒तेनाव॑ यजे ।</p>
<h4 id="टक-190">टीका</h4>
<p>5-12अथोपहोमा अष्टौ - योवामित्यादयः ॥ अग्न्यादयो वनस्पत्यन्ता विशेषाः । शिष्टमष्टस्वप्यनुषज्यते । स्रावयति नाशयतीति स्रामः पाप्मा येनायं गृहीतः । यो वां युवयोस्सम्बन्धिनो यजमानस्य अग्नौ स्रामः अग्न्याधारः पाप्मा तेन कृतः तं वा युवयोस्सम्बन्धिनानेन कर्मणा अवयजे नाशयामि हे इन्द्रावरुणौ । अवपूर्वो यजिर्विनाशकर्मा ।</p>
<h3 id="मनतर-190">मन्त्रः</h3>
<p>यो वा॑मिन्द्रावरुणा द्वि॒पाथ्सु॑ प॒शुषु॒ +++(स्रामस्तँव्वा॑मेतेनाव॑ यजे । )+++।</p>
<h4 id="टक-191">टीका</h4>
<p>&lsquo;यो द्विपास्तु पशुषु स्रामः&rsquo; इति द्वितीये । द्विपादो मनुष्याः । ' सङ्ख्यासुपूर्वस्य&rsquo; इति लोपस्समासान्तः, &lsquo;पादः पत्&rsquo; इति पद्भावः, &lsquo;द्वित्रिभ्यां पाद्दन्&rsquo; इत्युत्तरपदान्तोदात्तत्वम् ।</p>
<h3 id="मनतर-191">मन्त्रः</h3>
<p>+++(यः)+++चतु॑ष्पाथ्सु प॒शुषु॒ +++(स्रामस्तँव्वा॑मेतेनाव॑ यजे । )+++।</p>
<h4 id="टक-192">टीका</h4>
<p>&lsquo;यश्चतुष्पात्सु पशुषु स्रामः&rsquo; इति तृतीये । स्वरवर्जं पूर्ववत् । गवादयः चतुष्पादः ।</p>
<h3 id="मनतर-192">मन्त्रः</h3>
<p>+++(यो वामिन्द्रावरुणौ)+++ गो॒ष्ठे +++(स्रामस्तँव्वा॑मेतेनाव॑ यजे । )+++।</p>
<h4 id="टक-193">टीका</h4>
<p>&lsquo;यो गोष्ठे&rsquo; इति चतुर्थे । गावस्तिष्ठन्त्यस्मिन्निति &lsquo;सुपि स्थः&rsquo; इति कः । &lsquo;अम्बाम्ब&rsquo; इत्यादिना षत्वम् ।</p>
<h3 id="मनतर-193">मन्त्रः</h3>
<p>+++(यो वामिन्द्रावरुणौ)+++ गृ॒हेषु  +++(स्रामस्तँव्वा॑मेतेनाव॑ यजे । )+++ ।</p>
<h4 id="टक-194">टीका</h4>
<p>&lsquo;यो गृहेषु&rsquo; इति पञ्चमे । &lsquo;गेहे कः&rsquo; इति कः ।</p>
<h3 id="मनतर-194">मन्त्रः</h3>
<p>+++(यो वामिन्द्रावरुणौ)+++ अ॒फ्सु +++(स्रामस्तँव्वा॑मेतेनाव॑ यजे । )+++।</p>
<h4 id="टक-195">टीका</h4>
<p>&lsquo;योप्सु&rsquo; इति षष्टे । &lsquo;ऊडिदम्&rsquo; इति विभक्तेरुदात्तत्वम् ।</p>
<h3 id="मनतर-195">मन्त्रः</h3>
<p>+++(यो वामिन्द्रावरुणौ )+++ ओष॑धीषु॒ +++(स्रामस्तँव्वा॑मेतेनाव॑ यजे । )+++।</p>
<h4 id="टक-196">टीका</h4>
<p>&lsquo;य ओषधीषु&rsquo; इति सप्तमे । यवादयः ओषधयः । &lsquo;ओषधेश्च विभक्तौ&rsquo; इति दीर्घत्वम् ।</p>
<h3 id="मनतर-196">मन्त्रः</h3>
<p>+++(यो वामिन्द्रावरुणौ )+++ वन॒स्पति॑षु॒ स्राम॒स्तँव्वा॑मे॒तेनाव॑ यजे ।</p>
<h4 id="टक-197">टीका</h4>
<p>&lsquo;यो वनस्पतिषु&rsquo; इत्यष्टमे । पलाशादयो वनस्पतयः । वनस्पत्यादित्वात्पूर्वोत्तरपदयोर्युगपत्प्रकृतिस्वरत्वम् । पारस्करप्रभृतित्वात् सुट् ॥</p>
<h3 id="सयकतमनतर-75">संयुक्तमन्त्रः</h3>
<p>इन्द्रो॒ वा ए॒तस्य॑ [48]  इ॒न्द्रि॒येणाप॑ क्रामति॒ वरु॑ण एनँव्वरुणपा॒शेन॑ गृह्णाति॒ यᳶ पा॒प्मना॑ गृही॒तो भव॑ति॒ यᳶ पा॒प्मना॑ गृही॒तस्स्यात्तस्मा॑ ए॒तामै᳚न्द्रावरु॒णीम्प॑य॒स्या᳚न्निर्व॑पे॒दिन्द्र॑ ए॒वास्मि॑न्निन्द्रि॒यन्द॑धाति॒ वरु॑ण एनँव्वरुणपा॒शान्मु॑ञ्चति</p>
<h3 id="मनतर-197">मन्त्रः</h3>
<p>इन्द्रो॒ वा ए॒तस्ये᳚न्द्रि॒येणाप॑ क्रामति ।<br>
वरु॑ण एनँव्वरुणपा॒शेन॑ गृह्णाति ।<br>
यᳶ पा॒प्मना॑ गृही॒तो भव॑ति ।<br>
यᳶ पा॒प्मना॑ गृही॒तस्स्यात् ।</p>
<h4 id="टक-198">टीका</h4>
<p>13अथातः पयस्यां विदधाति ब्राह्मणम् - इन्द्रो वा एतस्येत्यादि ॥ अस्येन्द्रियेण सह इन्द्रोपक्रामति, वरुणश्चैनं वरुणपाशेन गृह्णाति, यः पाप्मना गृहीतो भवति ।</p>
<h3 id="मनतर-198">मन्त्रः</h3>
<p>तस्मा॑ ए॒तामै᳚न्द्रावरु॒णीम्प॑य॒स्या᳚न्निर्व॑पेत् ।<br>
इन्द्र॑ ए॒वास्मि॑न्निन्द्रि॒यन्द॑धाति ।<br>
वरु॑ण एनँव्वरुणपा॒शान्मु॑ञ्चति ।</p>
<h4 id="टक-199">टीका</h4>
<p>यस्मादेवं तस्माद्यः पाप्माना गृहीतस्स्यात् तस्मै तत्पापशमनार्थं ऐन्द्रावरुणीं पयस्यां निर्वपेत् । पयसि भवः पयस्या आमिक्षा । अत्रायं प्रयोगः - इन्द्रावरुणाभ्यां चतुरो मुष्टीन्व्रीहीणान्निरुप्य दक्षिणार्धे गार्हपत्यस्यैकादश कपालान्युपदधाति । यदैवं पुरोडाशमधिवृणक्ति तदा एतामामिक्षां गार्हपत्ये अधिश्रयति । अथैतं पुरोडाशमुपस्तीर्णाभिघारितमुद्वास्यामिक्षायां संप्रवेश्या न्तर्वेद्यासादयतीति ॥</p>
<h3 id="सयकतमनतर-76">संयुक्तमन्त्रः</h3>
<p>पय॒स्या॑ भवति॒ पयो॒ हि वा ए॒तस्मा॑दप॒क्राम॒त्यथै॒ष पा॒प्मना॑ गृही॒तो यत्प॑य॒स्या॑ भव॑ति॒ पय॑ ए॒वास्मि॒न्तया॑ दधाति</p>
<h3 id="मनतर-199">मन्त्रः</h3>
<p>प॒य॒स्या॑ भवति ।<br>
पयो॒ हि वा ए॒तस्मा॑दप॒क्रामति । <br>
अथै॒ष पा॒प्मना॑ गृही॒तो यत्प॑य॒स्या॑ भव॑ति ।<br>
पय॑ ए॒वास्मि॒न्तया॑ दधाति ।</p>
<h4 id="टक-200">टीका</h4>
<p>14पयस्या भवतीत्यादि ॥ गतम् ॥</p>
<h3 id="सयकतमनतर-77">संयुक्तमन्त्रः</h3>
<p>पय॒स्या॑याम् [49]  पु॒रो॒डाश॒मव॑ दधात्यात्म॒न्वन्त॑मे॒वैन॑ङ्करोति</p>
<h3 id="मनतर-200">मन्त्रः</h3>
<p>प॒य॒स्या॑याम्पुरो॒डाश॒मव॑ दधाति ।<br>
आ॒त्म॒न्वन्त॑मे॒वैन॑ङ्करोति ।</p>
<h4 id="टक-201">टीका</h4>
<p>15पयस्यायामिति ॥ आमिक्षायां संप्रच्छाद्य पुरोडाशमासादयति - आत्मन्वन्तमिति । आत्मवत्त्वं बलवत्वम् । &lsquo;अनोनुट्&rsquo; &lsquo;ह्रस्वनुड्भ्याम्&rsquo; इति मतुप उदात्तत्त्वम् ।</p>
<h3 id="मनतर-201">मन्त्रः</h3>
<p>अथो॑ आ॒यत॑नवन्तमे॒व +++(करोति)+++ ।</p>
<h4 id="टक-202">टीका</h4>
<p>अथो अपि च आयतनवन्तं गृहवन्तमेवैनं करोति अनेन प्रच्छादनेन पयस्यायां पिधानेन ॥</p>
<h3 id="मनतर-202">मन्त्रः</h3>
<p>च॒तु॒र्धा व्यू॑हति  ।</p>
<h4 id="टक-203">टीका</h4>
<p>16चतुर्धेति ॥ प्रतिदिशं पयस्यां व्यूहति पुरोडाशं चतुर्धा कृत्वा व्यूहति ।</p>
<h3 id="मनतर-203">मन्त्रः</h3>
<p>दि॒ख्ष्वे॑व प्रति॑ तिष्ठति ।</p>
<h4 id="टक-204">टीका</h4>
<p>एतेन दिक्षु प्रतिष्ठितो भवति ॥</p>
<h3 id="मनतर-204">मन्त्रः</h3>
<p>पुन॒स्समू॑हति ।<br>
दि॒ग्भ्य ए॒वास्मै॑ भेष॒जङ्क॑रोति ।</p>
<h4 id="टक-205">टीका</h4>
<p>17पुनस्समूहतीति ॥ दिग्भ्योवकृष्य समूहीकरोति । दिग्भ्य एवाकृष्यास्मै यजमानाय भेषजं पापरोगशमनं करोति ॥</p>
<h3 id="मनतर-205">मन्त्रः</h3>
<p>स॒मूह्याव॑ द्यति ।</p>
<h4 id="टक-206">टीका</h4>
<p>18समूह्येति ॥ पयस्यया सह पुरोडाशस्यावद्यति ।</p>
<h3 id="मनतर-206">मन्त्रः</h3>
<p>यथावि॑द्धन्निष्कृ॒न्तति॑ ता॒दृगे॒व तत् ।</p>
<h4 id="टक-207">टीका</h4>
<p>यथेति । आविद्धं दोषेण पीडितं निष्कृन्तति कर्तनेन निष्कालितदोषं करोति तादृशीदं [दृशमिदं] समूह्यावदानम् ॥</p>
<h3 id="सयकतमनतर-78">संयुक्तमन्त्रः</h3>
<p>यो वा॑मिन्द्रावरुणाव॒ग्नौ स्राम॒स्तँव्वा॑मे॒तेनाव॑ यज॒ इत्या॑ह॒ दुरि॑ष्ट्या ए॒वैन॑म्पाति ।</p>
<h3 id="मनतर-207">मन्त्रः</h3>
<p>यो वा॑मिन्द्रावरुणाव॒ग्नौ स्राम॒स्तँव्वा॑मे॒तेनाव॑ यज॒ इत्या॑ह ।<br>
दुरि॑ष्ट्या ए॒वैन॑म्पाति ।</p>
<h4 id="टक-208">टीका</h4>
<p>19यो वामित्यादय उक्ता उपहोमाः ॥ दुरिष्ट्या इति । अग्नौ कृतं पापं दुरिष्टिरेवेति । &lsquo;तादौ च&rsquo; इति गतेः प्रकृतिस्वरत्वम् ॥</p>
<h3 id="सयकतमनतर-79">संयुक्तमन्त्रः</h3>
<p>यो वा॑मिन्द्रावरुणा द्वि॒पाथ्सु॑ प॒शुषु॒ स्राम॒स्तँव्वा॑मे॒तेनाव॑ यज॒ इत्या॑है॒ताव॑ती॒र्वा आप॒ ओष॑धयो॒ वन॒स्पत॑यᳶ प्र॒जाᳶ प॒शव॑ उपजीव॒नीया॒स्ता ए॒वास्मै॑ वरुणपा॒शान्मु॑ञ्चति ॥ [50]</p>
<h3 id="मनतर-208">मन्त्रः</h3>
<p>यो वा॑मिन्द्रावरुणा द्वि॒पाथ्सु॑ प॒शुषु॒ स्राम॒स्तँव्वा॑मे॒तेनाव॑ यज॒ इत्या॑ह ।</p>
<h4 id="टक-209">टीका</h4>
<p>20&rsquo;यो वामिन्द्रावरुणा द्विपात्सु पशुषु स्रामः&rsquo; इति द्वितीयमन्त्रं दर्शयति । उपलक्षणं चैतत्तृतीयादीनाम् ।</p>
<h3 id="मनतर-209">मन्त्रः</h3>
<p>ए॒ताव॑ती॒र्वा आप॒ ओष॑धयो॒ वन॒स्पत॑यᳶ प्र॒जाᳶ प॒शव॑ उपजीव॒नीयाः ।</p>
<h4 id="टक-210">टीका</h4>
<p>एतावतीर्वा इत्यादि । प्रजायन्त इति प्रजाः । &lsquo;अन्येष्वपि दृश्यते&rsquo; इति डः । आप ओषधयो वनस्पतयः पशवश्च द्विप्रकारा इत्येतावत्यः प्रजाः प्राणिनामुपजीवनीयाः । तस्मादुपजीवनत्वादेषामेव मन्त्रेषूपादानम् न सर्वादीनामिति भावः ।</p>
<h3 id="मनतर-210">मन्त्रः</h3>
<p>ता ए॒वास्मै॑ वरुणपा॒शान्मु॑ञ्चति ॥</p>
<h4 id="टक-211">टीका</h4>
<p>एताश्च एतैरुपहोमैः वरुणपाशात् मुञ्चत्यस्मै यजमानाय, यथास्यापहतपाप्मन उपजीवास्स्युरिति ॥</p>
<p>इति तृतीये त्रयोदशोनुवाकः ॥</p>
<h2 id="इषटकणड-यजयकणडम">इष्टिकाण्डे याज्याकाण्डम्</h2>
<h2 id="अनवक-१४-कमय-यजयपरनवकय-">अनुवाकः १४ काम्या याज्यापुरोनुवाक्याः ।</h2>
<p>त्रिष्टुप्, ५, ७ गायत्री, ९ अनुष्टुप्, १४-१५ जगती ।</p>
<p>विश्वेदेवा ऋषयः ।</p>
<h3 id="मनतर-211">मन्त्रः</h3>
<p>स प्र॑त्न॒वत् ..</p>
<h4 id="टक-212">टीका</h4>
<p>1अथेष्टिकाण्डे याज्याकाण्डम् । तत्र &lsquo;यो यज्ञविभ्रष्टस्स्यात्तस्मा एतामिष्टिं निर्वपेदाग्नेयमष्टाकपालमैन्द्रमेकादशकपालं सौम्यं चरुम्&rsquo; इत्येतस्यास्त्रिहविषः आग्नेयस्य पुरोनुवाक्या - स प्रत्नवदिति गायत्री ॥ व्याख्यातेयं &lsquo;हिरण्यगर्भः&rsquo; इत्यत्र ; इह तु प्रतीकग्रहणम् । हे अग्ने स त्वं प्रत्नवत् प्रागिव । यद्वा - पुराणो हि । नवीयसा नवतरेण द्युम्नेन यशसा संयता त्वामेव संगच्छता [ता भानुना भासनशीलेन] बृहत्ततन्थ भृशं विश्वं विस्तारयेति ॥</p>
<ul>
<li>
<p>सप्र॑त्न॒वन्नवी॑य॒साऽग्ने᳚ द्यु॒म्नेन॑ सँ॒य्यता᳚ ।<br>
बृ॒हत्त॑तन्थ भा॒नुना᳚ ।</p>
</li>
<li>
<p>आग्नेयमष्टाकपालं निर्वपेत्सावित्रं द्वादशकपालं भूम्यै चरुं यः कामयेत हिरण्यं विन्देय हिरण्यं मोप नमेत्&rsquo; इत्यस्यास्त्रिहविष्काया आग्नेयस्य पुरोनुवाक्या - स प्रत्नवदिति गायत्री ॥ हेग्ने स त्वं प्रत्नवत्पुराणार्हम् । यद्वा - प्रागिव । यद्वा - पुरातनेनेव नवीयसा नवतरेण द्युम्नेन यशसा धनेन वा संयता त्वमेव सङ्गच्छता । &lsquo;शतुरनुमः&rsquo; इति व्यत्ययेन न प्रवर्तते । यद्वा - त्वयैव संयता धनेन । यमेः क्विपि अनुनासिकलोपे तुक्, &lsquo;कृदुत्तरपदप्रकृतिस्वरत्वम् । संयतशब्दादेव तृतीयाया आकारः । &lsquo;परादिश्छन्दसि&rsquo; इत्युत्तरपदाद्युदात्तत्वम् । ईदृशेन द्युम्नेन भानुना भासनशीलेन बृहत् महदिदं विश्वं ततन्थ विस्तारय । छान्दसो लिट् । यद्वा - विश्वं बृहत् भृशं ततन्थ तथा कुर्वंश्चास्माकं हिरण्यलाभहेतुर्भवेति ॥</p>
</li>
</ul>
<h3 id="मनतर-212">मन्त्रः</h3>
<p>निकाव्या॑ ..</p>
<h4 id="टक-213">टीका</h4>
<p>2तत्रैव याज्या - निकाव्येति त्रिष्टुप् ॥ इयमपि तत्रैव व्याख्याता । इदं च प्रतीकग्रहणम् । काव्या कवित्वेन द्रष्टृत्वेनात्मीयेन वेधसो यजमानान् शश्वत अविच्छिन्नयागान् निकः नियमेन करोतु । नर्या नर्याणि नरेभ्यो हितानि पुरूणि बहूनि धनानि हस्ते दधानः ददानः । एवं कुर्वन्नयमग्निः रयीणां सर्वेषां सम्बन्धी रयिपतिः भवतु । विश्वान्यपि अमृतानि अमरणहेतुभूतानि सत्रा सहभूतानि हिरण्यादीनि चक्राणः सोस्माकं यज्ञविभ्रेषदोषं अपनयत्विति ॥</p>
<ul>
<li>निकाव्या॑ वे॒धस॒श्शश्व॑तस्क॒र्‌हस्ते॒ दधा॑नो नर्या॑ पु॒रूणि॑ ।<br>
अ॒ग्निर्भु॑वद्रयि॒पती॑ रयी॒णाꣳ स॒त्रा च॑क्रा॒णो अ॒मृता॑नि॒ विश्वा᳚ ।</li>
</ul>
<h3 id="मनतर-213">मन्त्रः</h3>
<p>इन्द्रँ॑व्वो वि॒श्वत॒स्परि ..</p>
<h4 id="टक-214">टीका</h4>
<p>4अथैन्द्रस्य पुरोनुवाक्या - इन्द्रं व इति गायत्री ॥ इयमपि षष्ठान्ते व्याख्याता । प्रतीकमत्र गृह्यते । हे ऋत्विग्यजमानाः वः युष्माकं जनेभ्यः पुत्रादिभ्यः युष्मभ्यमस्मभ्यं च सर्वार्थं विश्वत उपरि स्थितं इन्द्रं हवामहे आह्वायामः । यद्वा - विश्वस्मादुपारि आह्वायामः । अस्माकमेव केवलस्साधकः यज्ञविभ्रेषादिदोषापनयनेन स्वामी भवत्विति ॥</p>
<ul>
<li>
<p>इन्द्रँ॑व्वो वि॒श्वत॒स्परि॒ हवा॑महे॒ जने᳚भ्यः ।<br>
अ॒स्माक॑मस्तु॒ केव॑लः  ॥</p>
<ul>
<li>&lsquo;ऐन्द्रं चरुं निर्वपेत्पशुकामः&rsquo; इत्यस्य पुरोनुवाक्या - इन्द्रं व इति गायत्री ॥ याजमानब्राह्मणमध्ये याज्याकाण्डं वैश्वदेवम् । हे ऋत्विग्यजमाना वो युष्माकं मम जनेभ्यः पुत्रादिभ्यः सामर्थ्याद्युष्मभ्यमस्मभ्यं च सर्वार्थमिन्द्रं विश्वतस्परि विश्वस्मादुपरि हवामहे आह्वयामः । &lsquo;पञ्चम्याः परावध्यर्थे&rsquo; इति सत्वम् । यद्वा - विश्वतो जनेभ्य उपरिस्थितमिन्द्रं वो युष्मदर्थं हवामहे । किमर्थम्&rsquo; अस्माकमेव केवलोसाधाणोस्तु साधको नान्येषामिति ॥</li>
</ul>
</li>
</ul>
<h3 id="मनतर-214">मन्त्रः</h3>
<p>इन्द्र॒न्नरः॑ ..</p>
<h4 id="टक-215">टीका</h4>
<p>4तत्रैव याज्या - इन्द्रं नर इति त्रिष्टुप् ॥ इयमपि तत्रैव व्याख्याता, प्रतीकग्रहणमिदम् । नरो मनुष्याः इन्द्रमेव नेमधिता सर्वेषां हविषामर्धेन धार्यं भवते आह्वयामि । कदा ? यदा पार्याः परलाकोय हिताः परप्राप्तेर्वा साध्वीर्वा धियः कर्माणि ताः इन्द्रमेवापेक्षमाणा युनजते युञ्जते । तस्मात्स त्वं शूरो नृषाता नृभिस्सम्भक्ता शवसः बलस्य नृभ्यो दाता वा । इत्थंभूतः चकानः तृप्तिशीलः गोमति व्रजे अस्मानाभज यज्ञविभ्रेषदोषापननेन गोमतोस्मान् कुर्विति ॥</p>
<ul>
<li>
<p>इन्द्र॒न्नरो॑ ने॒मधि॑ता हवन्ते॒ यत्पार्या॑ यु॒नज॑ते॒ धिय॒स्ताः ।<br>
शूरो॒ नृषा॑ता॒ शव॑सश्चका॒न आ गोम॑ति व्र॒जे भ॑जा॒ त्वन्नः॑  ॥</p>
</li>
<li>
<p>[ तत्रैव याज्या - इन्द्रं नर इति त्रिष्टुप् ॥ इयमपि तत्रैव व्याख्याता । इह तु प्रतीकग्रहणम् । नरो मनुष्याः इन्द्रं हवन्ते आह्वयन्ति कीदृशं ? नेमधिता अर्धेन धार्यमाणं &lsquo;यत्सर्वेषामर्धमिन्द्रः प्रति&rsquo; इति । कदा ? यदा पार्याः दुःखपारप्राप्तिहेतुभूताः धियः कर्माणि प्रज्ञा वा युनजते तदा इन्द्रमाह्वयन्ति । स त्वं शूरो नृषाता नृभिस्सम्भजनीयः शवसः बलाद्धेतोः चकानस्तृप्तिशीलः ईदृशस्त्वमस्मान् गोमति व्रजे गोष्ठे आभज स्थापयेति ॥]</p>
</li>
<li>
<p>[ तत्रैव याज्या - इन्द्रं नर इति त्रिष्टुप् ॥ नरो मनुष्या इन्द्रं हवन्ते आह्वयन्ति । कीदृशम् ? नेमधिता, नेम इत्यर्धस्य नाम । &lsquo;यत्सर्वेषामर्धमिन्द्रः प्रति&rsquo; इति सर्वेषां भागार्धेन इन्द्रो धीयते धार्यत इति नेमधितः । निष्ठायां &lsquo;सुधितवसुधितनेमधित&rsquo; इति धिभावो निपात्यते, &lsquo;सुपां सुलुक्&rsquo; इति द्वितीयैकवचनस्याकारः, &lsquo;तृतीया कर्मणि&rsquo; इति पूर्वपदप्रकृतिस्वरत्वम् । कदा पुनरसौ नेमेन धार्यत इत्याह - यद्यदा । तेनैव सप्तम्या लुक् । पार्याः परलोके साधवः । छान्दसो ञ्यः । यद्वा - दुःखानां पारं समाप्तिः । तत्र सध्वीर्धियः कर्माणि ता यदर्थमिन्द्रमाह्वयन्ति । ता यदा युनजते युञ्जते अनुतिष्ठन्ति तदा नेमधितेति । &lsquo;छन्दस्युभयथा&rsquo; इत्यार्धधातुकत्वेन श्नमो ङित्त्वाभावात्, &lsquo;श्नसोरल्लोपः&rsquo; इति न प्रवर्तते । अथेन्द्रः प्रत्यक्षमुच्यते - शूरः वीरः । नृषाता नृभिर्मनुष्यैः साता सातः सम्भक्तः आश्रितः नृषातः । पूर्ववदाकारः, &lsquo;जनसनखनां सञ्झलोः&rsquo; इत्यात्वं, पूर्ववत्पूर्वपदप्रकृतिस्वरत्वं, सुषामादित्वात्षत्वम् । यद्वा - नरो मनुष्याः सनितारस्सम्भक्तारः दातारो वा यस्य नृषाता । छान्दसमात्वं, &lsquo;ऋतश्छन्दसि&rsquo; इति कबभावः । शवसो बलस्य नेतारो यस्य दातारो यजमाना[यजना]धीनबलत्वात् । यद्वा - शवसो बलस्य नृभ्यो दाता । छान्दसमात्वम्, पूर्वपदप्रकृतिस्वरत्वं च । चकानस्तृप्तिशीलः । चक तृप्तौ, भौवादिकः उदात्तेत्, ताच्छीलिकश्चानश्, &lsquo;बहुलं छन्दसि&rsquo; इति शपो लुक् । ईदृशस्त्वं नोस्मान् गोमति व्रजे गोजाविमनुष्यादिमति सङ्घाते । यद्वा - व्रजे गोष्ठे भूयिष्ठगोभिर्युक्ते आभन आभिमुख्येनास्मान्योजय पशुमन्तं मां कुरु । &lsquo;द्व्यचोतस्तिङः&rsquo; इति संहितायां दीर्घत्वम् ॥]</p>
</li>
</ul>
<h3 id="मनतर-215">मन्त्रः</h3>
<p>त्वन्न॑स्सोम वि॒श्वतो॒ रख्षा॑ राजन्नघाय॒तः ।<br>
न रि॑ष्ये॒त्त्वाव॑त॒स्सखा᳚ ।</p>
<h4 id="टक-216">टीका</h4>
<p>5अस्य सौम्यस्य पुरोनुवाक्या - त्वन्न इति गायत्री ॥ हे सोमराजन् अः अस्मान् विश्वतः विश्वस्मात् अघायतः अघं पापमस्माकमिच्छतो जनात् रक्ष । &lsquo;छन्दसि परेच्छायामपि&rsquo; इति क्यच्, &lsquo;अश्वाघस्यात् ' इत्यात्वम्, &lsquo;शतुरनुमः&rsquo; इति विभक्तेरुदात्तत्वम् । त्वावतः त्वत्सदृशस्य । &lsquo;युष्मदस्मद्भ्यां छन्दसि सादृश्य उपसङ्ख्यानम्&rsquo; इति वतिः, &lsquo;आ सर्वनाम्नः&rsquo; इत्यात्वम् । त्वावतो हि सखा कश्चिदपि न रिष्येत् यज्ञविभ्रेषादिभिः हिंस्यो भवितुं नार्हति । तस्मात्तदनुरूपमस्मान्रक्ष । &lsquo;द्व्यचोतस्तिङः&rsquo; इति संहितायां रक्षेत्यस्य दीर्घत्वम् ॥</p>
<h3 id="मनतर-216">मन्त्रः</h3>
<p>या ते॒ धामा॑नि दि॒वि या पृ॑थि॒व्याय्याँ पर्व॑ते॒ष्वोष॑धीष्व॒फ्सु ।<br>
तेभि॑र्नो॒ विश्वैः᳚ सु॒मना॒ अहे॑ड॒न्राज᳚न्थ्सोम॒ प्रति॑ ह॒व्या गृ॑भाय ।</p>
<h4 id="टक-217">टीका</h4>
<p>6तत्रैव याज्या - या त इति त्रिष्टुप् ॥ हे सोमराजन् या यानि ते तव धामानि स्थानानि नामानि वा, जन्मानि वा, तेजांसि वा दिवि सन्ति, यानि च पृथिव्यां सन्ति, यानि च पर्वतेषु यानि ओषधीषु, यानि वाप्सु तेभिः तैर्विश्वैर्धामभिः ना मभिः सर्वात्मनास्मभ्यमुपकुर्वद्भिः, स्थानैर्वा सवर्त्र सन्निधानहेतुभिः, जन्मभिर्वा नानोपकारहेतुभिः, तेजोभिर्वा सर्वदोषक्षाळनैः अहेडन् अक्रुद्ध्यन् अस्या नादिकः [अज्ञानादिकं] सहमानः, अपि तु सुमना सानुग्रहमना एव भूत्वा । &lsquo;सोर्मनसी&rsquo; इत्युत्तरपदाद्युदात्तत्वम् । हेदृ अनादरे । अस्माकं हव्यानि प्रतिगृभाय प्रतिगृहाण । &lsquo;छन्दसि शायजपि&rsquo;, &lsquo;हृग्रहोर्भः&rsquo; इति भत्वम् । प्रतिगृह्य चास्माकं भ्रेषदोषं अपनयेति ॥</p>
<h3 id="मनतर-217">मन्त्रः</h3>
<p>अग्नी॑षोमा॒ सवे॑दसा॒ सहू॑ती वनत॒ङ्गिरः॑ ।<br>
सन्दे॑व॒त्रा ब॑भूवथुः ।</p>
<h4 id="टक-218">टीका</h4>
<p>7&rsquo;अग्नीषोमीयमेकादशकपालं निर्वपेद्यं कामो नोपनमेत्&rsquo; इत्यस्य पुरोनुवाक्या - अग्नीषोमा इति गायत्री ॥ हे अग्नीषोमा अग्नीषोमौ । पूर्ववदाकारः, &lsquo;ईदग्नेस्सोमवरुणयोः&rsquo; इतीकारः, &lsquo;अग्नेः स्तुत्स्तोमसोमाः&rsquo; इति षत्वम् । युवां सवेदसा सवेदसौ समानधनौ सहूती समानहूतौ समानाह्वानौ । &lsquo;समानस्य च्छन्दसि&rsquo; इति सभावः । ईदृशा युवां वनतं भजतं अस्माकं गिरः स्तुतिवचनानि । देवत्रा देवांश्च संबभूवथुः संगतौ भवतः । ्रमाणानतिरेकस्सम्भवः । देवानामप्याराध्यत्वेन वर्तेथाम् । यद्वा - युवां सवेदसा सहूती देवत्रा देवेष्वपि देवोपकारेष्वपि संबभूवथुः संगतौ भवतः । &lsquo;देवमनुष्य&rsquo; इति त्राप्रत्ययः । तौ युवां अस्माकमपि काममुपनयतमिति ॥</p>
<h3 id="मनतर-218">मन्त्रः</h3>
<p>यु॒वम् [51]  ए॒तानि॑ दि॒वि रो॑च॒नान्य॒ग्निश्च॑ सोम॒ सक्र॑तू अधत्तम् ।<br>
यु॒वꣳ सिन्धूꣳ॑ र॒भिश॑स्तेरव॒द्यादग्नी॑षोमा॒वमु॑ञ्चतङ्गृभी॒तान् ।</p>
<h4 id="टक-219">टीका</h4>
<p>8तत्रैव याज्या - युवमेतानीति त्रिष्टुप् ॥ हे सोम त्वं च अग्निश्च युवं युवां एतानि प्रसिद्धानि दिवि स्थितानि रोचनानि दीपनशीलानि ग्रहनक्षत्रादीनि अधत्तं धारयथः । छान्दसो लङ् । यद्वा - युवामेव रोचनानि दिवि अधत्तं स्थापितवन्तौ । सक्रतू समानकर्माणौ । किञ्च - युवामेव सिन्धून् नदीः । स्यन्दनात् सिन्धवः । रुत्वानुनासिकौ उक्तौ । अभिशस्तेः पातकाद्यारोपात् पापात् अवद्यात् परिवादपापाच्च तत्स्थानीयात् कालुष्यादिदोषात् अमुञ्चतम् । गृभीतान् तेन दोषेण गृहीतानापि तान् सिन्धूनपि अमुञ्चतम् । तस्मादेवम्महानुभावौ युवामस्माकं काममुपनयतमिति ॥</p>
<h3 id="मनतर-219">मन्त्रः</h3>
<p>अग्नी॑षोमावि॒मꣳ सु मे॑ शृणु॒तँव्वृ॑षणा॒ हव᳚म् ।<br>
प्रति॑ सू॒क्तानि॑ हर्यत॒म्भव॑तन्दा॒शुषे॒ मयः॑ ।</p>
<h4 id="टक-220">टीका</h4>
<p>9अग्नीषोमीयमष्टाकपालं निर्वपेत् ब्रह्मवर्चसकामः&rsquo; इत्यस्य पुरोनुवाक्या - अग्नीषोमावित्यनुष्टुप् ॥ हे अग्नीषोमौ वृषणा कामानां वर्षितारौ । &lsquo;सुपां सुलुक्&rsquo; इत्याकारः । इमं मे हवं आह्वानं सुशृणुतं सुष्ठु शृणुतं आह्वानप्रयोजनं यथावत्कुरुतमिति यावत् । &lsquo;भावेनुपसर्गस्य&rsquo; इति ह्वयतेः अप् सम्प्रसारणं च । किञ्च - श्रुत्वाह्वानं अस्माकं सूक्तानि प्रतिहर्यतं मनसा प्रतिगृह्णीतम् । हर्य गतौ । तथा कृत्वा दाशुषे हविर्दत्तवते तस्मै यजमानाय मयः सुखहेतू भवतम् ॥</p>
<h3 id="मनतर-220">मन्त्रः</h3>
<p>आन्यन्दि॒वो मा॑त॒रिश्वा॑ जभा॒राम॑थ्नाद॒न्यम्परि॑ श्ये॒नो अद्रेः᳚ ।<br>
अग्नी॑षोमा॒ ब्रह्म॑णा वावृधा॒नोरुँय्य॒ज्ञाय॑ चक्रथुरु लो॒कम् ।</p>
<h4 id="टक-221">टीका</h4>
<p>10अत्रैव याज्या - आन्यं दिव इति त्रिष्टुप् ॥ उपरिष्टाल्लक्षणा त्रिष्टुप्त्वाच्च [&lsquo;उपरि &hellip; ल्लक्ष्मा&rsquo; इत्युक्तत्वाच्च] केचिदिमां याज्यामाहुः । आचार्यस्तु इमां विहाय &lsquo;अग्नीषोमा हविषः&rsquo; इत्युत्तरां याज्यां दर्शितवान् । तत्र विकल्पः । अन्यमेकं युवयोर्मध्ये अग्निं दिवः आदित्यात् मातरिश्वा वायुः प्राणवृत्तिरूपः आजभार आजहार आनीतवान्, यथा - &lsquo;आदूतो अग्निमभरद्विवस्वतो वैश्वानरं मातरिश्वा परावतः&rsquo; इति । अन्यमेकं सोमं श्येनो गायत्री श्येनो भूत्वा अद्रेः उच्छ्रितात् स्थानात् तृतीयस्या दिवः पर्यमथ्नात् आहरत् तस्माद्वै अग्नीषोमौ एवं महानुभावौ ब्रह्मणा ऋगादिना मन्त्रेण परिबृढेन वा अनेन हविषा वावृधाना वावृधानौ वर्धमानौ । ताच्छीलिकश्चानश्, &lsquo;तुजादीनाम्&rsquo; इत्यभ्यासस्य दीर्घत्वम्, पूर्ववदात्वम् । उरुं विस्तीर्णं लोकं स्थानं यत्र यजमानो गच्छति तादृशं यज्ञाय यज्ञवते यजमानाय यद्वा - यज्ञाय यज्ञफलभोगार्थं यजमानाय, लोकं चक्रथुः कुरुतम् । उ इति पादपूरणः अवधारणार्थो वा । तदर्थमस्मै ब्रह्मवर्चसं दत्तमिति ॥</p>
<h3 id="मनतर-221">मन्त्रः</h3>
<p>अग्नी॑षोमा ह॒विष॒ᳶ प्रस्थि॑तस्य वी॒तम् [52]  हर्य॑तँव्वृषणा जु॒षेथा᳚म् ।<br>
सु॒शर्मा॑णा॒ स्वव॑सा॒ हि भू॒तमथा॑ धत्तँ॒य्यज॑मानाय॒ शँय्योः ।</p>
<h4 id="टक-222">टीका</h4>
<p>11।अथ याज्याविकल्पः - अग्नीषोमा हविष इति त्रिष्टुप् ॥ हे अग्नीषोमौ हविषः प्रस्थितस्य उपस्थितस्य प्रारब्धस्य वा वीतं खादतम् । वी गत्यादिषु, आदादिकः । हर्यतं मनसा प्रत्रिगृह्णीतं स्पृहयतम् । &lsquo;अदुपदेशात्&rsquo; इति लसार्वधातुकानुदात्तत्वे धातुस्वरः । जुषेथां नित्यं सेवेथाम् । पूर्ववल्लसार्वधातुकानुदात्तत्वे शस्योदात्तत्वम् । हे वृषणा वर्षितारौ कामानां युवां सुशर्माणा सुशर्माणौ सुग्रहौ सुसुखौ वा स्ववसा स्ववसौ शोभनरक्षणौ । उभयत्र पूर्ववदात्वम् । &lsquo;सोर्मनसी&rsquo; इत्युत्तरपदाद्युदात्तत्वम् । ईदृशौ युवां यजमानो भूतं भवतम् । &lsquo;बहुळं छन्दसि&rsquo; इति शपो लुक्, &lsquo;हि च&rsquo; इति निघाताभावः । अथानन्तरं यजमानाय धत्त दत्तं शं शमनं रोगाणां योः यावतश्च आगामिनां भयानाम् । शाम्यतियौतिभ्यां व्यत्ययेन भावे विचि वचनव्यत्ययः । यौतेर्वा असुनि अडादेशाभावः । अपदान्तेपि पूर्ववद्रुत्वं, णिद्वद्भावाभावश्च । ब्रह्मवर्चसिनं च कुरुतमिति ॥</p>
<h3 id="मनतर-222">मन्त्रः</h3>
<p>आ प्या॑यस्व ..</p>
<h4 id="टक-223">टीका</h4>
<p>12सोमाय वाजिने श्यामाकं चरुं निर्वपेद्यः क्लैब्यात् बिभीयात्&rsquo; इत्यस्य पुरोनुवाक्या - आप्यायस्वेति गायत्री ॥ इयमग्निकाण्डे व्याख्यास्यते यत्राम्नायते प्रकृतौ हि हीयुः [&lsquo;मा नो हिंसीः&rsquo; ] इत्यत्र । इह तु प्रतीकग्रहणम् । हे सोम तव प्रसादात् वृष्णियं वीर्यं विश्वतः समेतु समागच्छताम् । त्वदर्थं च मामाप्यायस्व द्यध्यात् [दध्यादिना] । किञ्च - वाजस्यान्नस्य सङ्गथे सङ्गमनार्थं भवेति ॥</p>
<ul>
<li>
<p>आ प्या॑यस्व॒ समे॑तु ते वि॒श्वत॑स्सोम॒ वृष्णि॑यम् ।<br>
भवा॒ वाज॑स्य सङ्ग॒थे ।</p>
</li>
<li>
<p>अथ &lsquo;रेतस्सौम्येन दधाति&rsquo; इत्यस्य पुरोनुवाक्या याज्या च - आप्यायस्व सं ते इति गायत्रीत्रिष्टुभौ ॥ एते च &lsquo;मा नो हिंसीज्जनिता&rsquo; इत्यत्र व्याख्यास्येते यत्राम्नेयेते । इह तु प्रतीकग्रह्णमेतयोः । हे सोम आप्यायस्व वर्धस्व । ते तव विश्वतः वृष्णियं वीर्यं समेतु । तत्र आप्यायितस्त्वं वाजस्यान्नस्य क्षीरादेः संगथे संगमने अस्माकं भवेति ॥</p>
</li>
<li>
<p>3अथ सौम्यस्य पुरोऽनुवाक्या - आप्यायस्व समेतु त इति गायत्री ॥ इयञ्चाग्निकाण्डे &lsquo;मा नो हिंसीत्&rsquo; इत्यत्र व्याख्यास्यते यत्राम्नायते । हे सोम आप्यायस्व वर्धस्व त्वत्प्रसादात् विश्वतः वृष्ण्यं शुक्लं समेतु समागच्छतु । भव च वाजस्यान्नस्य सङ्गथे सङ्गमनायैवेति ॥</p>
</li>
<li>
<p>अथ पत्नीसंयाजानां याज्यानुवाक्याः - आ प्यायस्वेत्याद्याः ।। &lsquo;आ प्यायस्व समेतु ते, संते पयांसि&rsquo; इति त्रिष्टुभौ &lsquo;मा नो हिंसीत्&rsquo; इत्यत्र व्याख्याते ।</p>
</li>
</ul>
<h3 id="मनतर-223">मन्त्रः</h3>
<p>सन्ते᳚ ..</p>
<h4 id="टक-224">टीका</h4>
<p>13तत्रैव यज्या - सन्त इति त्रिष्टुप् ॥ इमामपि तत्रैव व्याख्यास्यामः, इह तु प्रतीकग्रहणमस्याः । हे सोम तव प्रसादात् पयांसि वाजाः वृष्ण्यानि च मां संगच्छन्तु । अभिमातिषाहः अभिमातिः पाप्मा क्लैब्यहेतुः, तस्याभिभवितुः तव । किञ्च - अमृताय अमृतत्वार्थमाप्यायमानो दिवि श्रवांसि अन्नानि उत्तमानि धिष्व स्थापयेति ॥</p>
<ul>
<li>तत्रैव (सौम्यस्य) याज्या - सं ते पयांसीति त्रिष्टुप् ॥ इयमपि तत्रैवाम्नायते । हे सोम अभिमातीनां पाप्मनामभिभवितुस्तव प्रसादात् पयांसिच वाजाश्च वृष्णियानि च संयन्तु इमं सङ्गच्छन्तु । त्वं चाप्यायमानः दिवि द्युलोके अस्यामृतत्वाय उत्तमानि श्रवांसि अन्नानि धिष्व स्थापयेति ॥</li>
</ul>
<h3 id="मनतर-224">मन्त्रः</h3>
<p>ग॒णाना᳚न्त्वा ग॒णप॑तिꣳ हवामहे क॒विङ्क॑वी॒नामु॑प॒मश्र॑वस्तमम् । <br>
ज्ये॒ष्ठ॒राज॒म्ब्रह्म॑णाम्ब्रह्मणस्पत॒ आ न॑श्शृ॒ण्वन्नू॒तिभि॑स्सीद॒ साद॑नम् ।</p>
<h4 id="टक-225">टीका</h4>
<p>14&rsquo;ब्राह्मणस्पत्यमेकादशकपालं निर्वपेत् ग्रामकामः&rsquo; इत्यस्य पुरोनुवाक्या - गणानां त्वेति जगती ॥ हे ब्रह्मणः परिबृढस्य कर्मणो वा पते पालयितः । &lsquo;षष्ठ्याः पतिपुत्र&rsquo; इति सत्वम्, &lsquo;सुबामन्त्रिते&rsquo; इति पराङ्गवद्भावात् षष्ठ्यामन्त्रितममुदायो निहन्यते । त्वां गणानां सर्वेषां संबन्धिनं गणपतिं ग्रामादिसङ्घातस्वामिनं हवामहे आह्वयामः । पूर्ववत्सम्प्रसारणम् । कवीनां क्रान्तदर्शनानामापि कविं क्रान्तदर्शिनम् । उपमश्रवस्तमं उपमीयते अनेनेत्युपमः, सर्वेषां श्रवसामन्नानां उपमानं यस्य श्रवः, न तु केन चिदुपमीयते प्रसिद्धमुपमानमिति, स उपमश्रवाः । &lsquo;आतश्चोपसर्गे&rsquo; इत्यङ्, &lsquo;ड्यापोस्संज्ञाच्छन्दसोः&rsquo; इति ह्रस्वत्वम् । यद्वि[द्वा - श्यन्वि]करणस्य कर्मविवक्षायां &lsquo;आतश्चोपसर्गे&rsquo; इति कः । यद्वा - श्रूयत इति श्रवः यस्य[यस्तु] सर्वदा श्रूयते । त एवो[स इवो]पमश्रवाः न कदाचिद्दृश्यते स उपमश्रवाः, श्रूयमाणोपम इति यावत् । आहिताग्नि[ताग्न्यादि]र्द्रष्टव्यः । अनुभवाभावार्थैव श्रूयमाणत्वोक्तिः, &lsquo;विषं भुङ्क्ष्व&rsquo; इतिवदन्यपरत्वात् । सर्वानुपमश्रवसः अतिशेत इति उपमश्रवस्तमम् । ज्येष्ठराजं ज्येष्ठं प्रशस्तं राजतीति ज्येष्ठराट् । स त्वं एवं महानुभावः अस्माकं स्तुतीः शृण्वन् ऊतिभिः रक्षणैः तर्पणैर्वा हेतुभूतैः ताभिर्व्याप्रियमाणाभिरुपलक्षितः सादनं आत्मीयमासनं असीद अधितिष्ठ । सीदन्त्यस्मिन्निति सादनं, च्छान्दसं दीर्घत्वम् । तथा ग्रामाधिपतिरिवासीदन् अस्मभ्यं ग्रामं देहीति ॥</p>
<h3 id="मनतर-225">मन्त्रः</h3>
<p>स इज्जने॑न॒ स वि॒शा स जन्म॑ना॒ स पु॒त्रैर्वाज॑म्भरते॒ धना॒ नृभिः॑ ।<br>
दे॒वानाँ॒य्यᳶ पि॒तर॑मा॒विवा॑सति [53]  श्र॒द्धाम॑ना ह॒विषा॒ ब्रह्म॑ण॒स्पति᳚म् ।</p>
<h4 id="टक-226">टीका</h4>
<p>15तत्रैव याज्या - स इज्जनेनेति जगती ॥ स एव जनेन परिजनेन किङ्करादिना, स एव विशा विड्बिरुपजीवनीभिः प्रजाभिः, स एव जन्मना जनोः जन्मप्रभृति स एव पुत्रैः पुत्रपौत्रादिभिः एतैस्सर्वैस्सह वाजं भरते दधाति । धना धनानि च नृभिः अन्यैश्च बन्धुसुहृदादिभिः सह स एव दधाति । &lsquo;नृ चान्यतरस्याम्&rsquo; इति विभक्तेरुदात्तत्वाभावः, &lsquo;सावेकाचः&rsquo; इति हि प्राप्नोति । स एव दधातीति, क इत्याह - यः श्रद्धामनाः श्रद्धायुक्तमनाः देवानां पितरं पातारं ब्रह्मणस्पतिं हविषा आविवासति परिचरति । आविवासतिः परिचरणकर्मा ॥</p>
<h3 id="मनतर-226">मन्त्रः</h3>
<p>स सु॒ष्टुभा॒ स ऋक्व॑ता ग॒णेन॑ व॒लꣳ रु॑रोज फलि॒गꣳ रवे॑ण ।<br>
बृह॒स्पति॑रु॒स्रिया॑ हव्य॒सूद॒ᳵ कनि॑क्रद॒द्वाव॑शती॒रुदा॑जत् ।</p>
<h4 id="टक-227">टीका</h4>
<p>16अथ बार्हस्पत्य उपहोमः - स सुष्टुभेति ॥ त्रिष्टुबेषा । स बृहस्पतिः सुष्टुभा शोभनस्तुव[तिम]ता । स्तोभतिस्स्तुतिकर्मा । स्तौतेर्वा क्विपि वर्णव्यत्यये तुको भत्वम्, &lsquo;उपसर्गात्सुनोति&rsquo; इत्यादिना षत्वम् । ऋक्वता स्तुतिमता, (षुरुवता ?) वा । &lsquo;झयः&rsquo; इति मतुपो वत्वम्, अयस्मयादित्वेन पदत्वात्कुत्वम्, भत्वाज्जस्त्वाभावः । ईदृशेन गणेन सहितः वलं मेघम् । वृणोतेः पचाद्यच्, कपिलकादित्वाल्लत्वम् । रुरोज भिनत्ति फलिगं स्वच्छोदकपूर्णं, बलवदुदकं वा रवेण शब्देन उपलक्षीतं बलं । रवेण वा फलिगं गिरिगुहादिषु प्रतिफलवन्तम् । किञ्च - अयं बृहस्पतिः हव्यसूदः हविषो भोक्ता । कर्मणि &lsquo;कुलसूदस्थलकषाः&rsquo; इत्युत्तरपदाद्युदात्तत्वम् । उस्रियाः अपः वावशतीः अत्यर्थं कामयमानाः । वशेर्यङि &lsquo;न वशः&rsquo; इति सम्प्रसारणाभावः । पूर्ववदाद्युदात्तत्वम् । उदाजत् भञ्जनानन्तरं बलात् उद्गमयती । अजगतिक्षेपणयोः छान्दसो लुङ् ॥</p>
<h3 id="मनतर-227">मन्त्रः</h3>
<p>मरु॑तो॒ यद्ध॑ वो दि॒वः ..</p>
<h4 id="टक-228">टीका</h4>
<p>17&rsquo;एतामेव निर्वपेद्यः कामयेत ब्रह्मन् विशं विनाशयेयमिति मारुतीयाज्याणुवाक्ये कुर्यात्&rsquo; इत्यस्याः पुरोनुवाक्या - मरुतो यद्ध व इति गायत्री ॥ व्याख्याता चेयं &lsquo;वैश्वानरोनः&rsquo; इत्यत्र । इह त्वस्याः प्रतीकग्रहणम् । हे मरुतः वः युष्मान् यस्माद्वयं सुम्नायन्तः सुखमिच्छन्तः हवामहे आह्वयामः तस्मान्नः अस्मान् क्षिप्रं दिवः ओपगन्तन अस्मत्सकाशमागच्छतेति ब्रह्मणि विशं स्थापयितुमिति ॥</p>
<ul>
<li>
<p>मरु॑तो॒ यद्ध॑ वो दि॒वस्सु॑म्ना॒यन्तो॒ हवा॑महे ।<br>
आ तू न॒ उप॑ गन्तन  ॥</p>
<ul>
<li>`वैश्वानरं द्वादशकपालं निर्वपेन्मारुतं सप्तकपालं ग्रामकामः&rsquo; इति द्विहविषो मारुतस्य पुरोनुवाक्या - मरुतो यद्ध वो दिव इति गायत्री ॥ हे मरुतः यद्वो युष्मान् सुम्नायन्तस्सुखमिच्छन्तः । &lsquo;देवसुम्नयोः&rsquo; इत्यात्वम् । दिवो द्युलोकात् हवामहे आह्वयामः । पूर्ववत्सम्प्रसारणम् । हूयमाना नोस्मानुपगन्तन आत्मनो विशेषवत्त्वं ख्यापयन्तु । तुशब्दो विनिवर्तकः, तिष्ठन्त्वन्ये अस्मांस्तूपागच्छतेति । &lsquo;अन्येभ्योपि दृश्यते&rsquo; इति सांहितिको दीर्घः, गमेर्लेटि शपो लुक्, &lsquo;तप्तनप्तनधनाश्च&rsquo; इति तनादेशः । ह इति पादपूरणे निश्चये वा ॥</li>
</ul>
</li>
</ul>
<h3 id="मनतर-228">मन्त्रः</h3>
<p>या व॒श्शर्म॑ ..</p>
<h4 id="टक-229">टीका</h4>
<p>18तत्रैव याज्या - या वश्शर्मेति त्रिषुप् ॥ इयमपि तत्रैव व्याख्याता ; प्रतीकग्रहणमिदम् । हे मरुतः युष्माकं यानि शर्माणि सूखानि त्रिधातूनि त्रिलोकस्थानानि शशमानाय युष्मान् भजमानाय दातुं सन्ति भवन्ति यानि च दाशुषे हविर्दत्तवते यजमानाय अधिकं यच्छत प्रयच्छत तानि अस्मभ्यं वियन्त विशेषेण दत्त । किञ्च - हे वृषाणा कामानां वर्षितारः अस्मभ्यं सुवर्षं शुवीरं शोभनपुत्रादिकं रयिं दत्तेति ॥</p>
<ul>
<li>
<p>या व॒श्शर्म॑ शशमा॒नाय॒ सन्ति॑ त्रि॒धातू॑नि दा॒शुषे॑ यच्छ॒ताधि॑ ।<br>
अ॒स्मभ्य॒न्तानि॑ मरुतो॒ वि य॑न्त र॒यिन्नो॑ धत्त वृषणस्सु॒वीर᳚म् ॥</p>
</li>
<li>
<p>तत्रैव याज्या - या व इति त्रिष्टुप् ॥ हे मरुतः वः युष्माकं या यानि शर्म शर्माणि सुखानि गृहाणि वा । पूर्वत्र &lsquo;शेश्छन्दसि&rsquo; इति शेर्लोपः । उत्तरत्र &lsquo;सुपां सुलुक्&rsquo; इति लुक् । त्रिधातूनि पृथिव्यादित्रिस्थानस्थितानि शशमानाय युष्मान् भजमानाय तदर्थं तस्मै दातुं सम्पादितानि यानि सन्ति । शश प्लुतगतौ, ताच्छीलिकश्चानश् । यानि च दाशुषे हविर्दत्तवते ददते वा यजमानायाधियच्छत अधिकं प्रयच्छत । यच्छतेश्छान्दसे लङि अडभावः । &lsquo;दाश्वान् साश्वान्&rsquo; इति दाश्वान्निपात्यते । हे मरुतः तानि शर्माणि अस्मभ्यं वियन्त विशेषेण यच्छत विविधा वा दत्त । यच्छतेर्लेटि शपो लुक् ।  किञ्च - रयिं धनं च नोस्मभ्यं धत्त दत्त सुवीरं शोभनापत्यादिकम् । &lsquo;वीरवीर्यौ च&rsquo; इत्युत्तरपदाद्युदात्तत्वम् । हे वृषणः कामानां वर्षितारः । &lsquo;कनिन्युवृषि&rsquo; इति निपात्यते, &lsquo;वा षपूर्वस्य निगमे&rsquo; इति दीर्घाभावः ॥</p>
</li>
</ul>
<h3 id="मनतर-229">मन्त्रः</h3>
<p>अ॒र्य॒मा या॑ति वृष॒भस्तुवि॑ष्मान्दा॒ता वसू॑नाम्पुरुहू॒तो अर्‌हन्न्॑ ।<br>
स॒ह॒स्रा॒ख्षो गो᳚त्र॒भिद्वज्र॑बाहुर॒स्मासु॑ दे॒वो द्रवि॑णन्दधातु ।</p>
<h4 id="टक-230">टीका</h4>
<p>19&rsquo;अर्यम्णे चरुन्निर्वपेत् स्वर्गकामः&rsquo; इत्यस्याः पुरोनुवाक्या - अर्यमायातीति त्रिष्टुप् ॥ अरीन् यमयति उपय[रमय]तीत्यर्यमा इन्द्र उच्यते, वक्ष्यमाणेभ्यो लिङ्गेभ्यः । सः आयाति आगच्छति आगच्छतु वा । वृषभः वर्षिता कामानां तुविष्मान् महाबलः दाता वसूनां धनानां पूरुहूतः बहुभिर्यजमानैराहूतः, बहुषु वा स्थानेषू आहूतः । तेन &lsquo;तृतीयाकर्मणि&rsquo; इत्यस्याप्रसङ्गः । अर्हन् दानादिकं कर्तुमर्हन् । अर्हच्छब्दः पूज्यवाची । हे पूजनीय सहस्राक्षः बह्विन्द्रियः बहुकार्यकरणसमर्थेन्द्रियो वा गोत्रभृत् मेघानां पर्वतानां वा भेत्ता विदारयिता वज्रबाहुः वज्रपाणिः । &lsquo;प्रहरणार्थेभ्यः परे निष्ठासप्तम्यौ भवतः&rsquo; इति परनिपातः । ईदृशो देवः अस्मासु द्रविणं स्वर्गाख्यं धनं ददातु ॥</p>
<h3 id="मनतर-230">मन्त्रः</h3>
<p>ये ते᳚ऽर्यमन्ब॒हवो॑ देव॒याना॒ᳶ पन्था॑नः [54]  रा॒ज॒न्दि॒व आ॒चर॑न्ति ।<br>
तेभि॑र्नो देव॒ महि॒ शर्म॑ यच्छ॒ शन्न॑ एधि द्वि॒पदे॒ शञ्चतु॑ष्पदे ।</p>
<h4 id="टक-231">टीका</h4>
<p>20तत्रैव याज्या - ये तेर्यमन्निति त्रिष्टुप् ॥ हे अर्यमन् राजन् दीप्यमान ते तव ये बहवः देवयानाः देवा यैर्गच्छन्ति देवान्वा यैर्गच्छन्ति तादृशाः दिवः द्युलोकात् आचरन्ति आभिमुख्येन यावत्कर्मस्थानं आतन्यन्ते तेभिः तैः पथिभिः नः अस्मभ्यं हे देव देवनादिमन् महि महत् शर्म सुख यच्छ देहि । किञ्च – नः अस्माकं द्विपदे चतुष्पदे च शं एधि सुखहेतुर्भव ; तादृशमार्गगम्यस्वर्गहेतुर्भवेति यावत् । स्वरसमासान्तावुक्तौ ॥</p>
<h3 id="मनतर-231">मन्त्रः</h3>
<p>बु॒ध्नादग्र॒मङ्गि॑रोभिर्गृणा॒नो वि पर्व॑तस्य दृꣳहि॒तान्यै॑रत् ।<br>
रु॒जद्रोधाꣳ॑सि कृ॒त्रिमा᳚ण्येषा॒ꣳ॒ सोम॑स्य॒ ता मद॒ इन्द्र॑श्चकार ।</p>
<h4 id="टक-232">टीका</h4>
<p>21&rsquo;यो राजन्य आनुजावरस्स्यात्तस्मा एतमैन्द्रमानुषूकमेकादशकपालं निर्वपेत् &hellip; बुध्नवती अग्रवती याज्यानुवाक्ये भवतः&rsquo; इत्यस्याः पुरोनुवाक्या - बुध्नादग्रमङ्गिरोभिरिति त्रिष्टुप् ॥ बुध्नात् मूलादारभ्य यावदग्रं उपक्रमादारभ्य यावत्समाप्ति उग्रावदानि गृणानः गृणानैस्तुवद्भिरङ्गिरोभिरित्थंभूतः । &lsquo;सुपां सुलुक्&rsquo; इति तृतीयाया (एकवचनस्य) स्वादेशः । यद्वा - व्यत्ययेन कर्मणि कर्तृप्रत्ययः । अङ्गिरोभिः स्तूयमानः पर्वतस्य मेघस्य दृंहितानि स्तम्भितानि रोधांसि उदकस्य रोधनानि द्वारपिधानानि रुजत् भिनत् प्रथमं ततो व्यैरत् विविधं प्रेरयति विश्लेषयति यथोदकं पतति । यद्वा - उदकमेव व्यैरत् विकिरति । &lsquo;बहुल सज्ञाच्छन्दसोः&rsquo; इति णिलुक् । कीदृशानि रोधांसि? कृत्रिमाणि कृत्रिमाण्येव आत्मकृतानीव अ यत्नेन भिनत्ति एषां मेघानां सम्बन्धीनि । पर्वतस्येति वचनस्य तृतीयै [स्येति बहुवचनस्य व्यत्येयेनै]कवचनम् । इत्येवंविधानि यानि कर्माणि तानि सर्वाण्यपि सोमस्य मदे सोमपाननिमित्ते मदे सति इन्द्रश्चकार करोति । एवंमहानुभाव इन्द्र इमं राजन्यं समानानामग्रं परिणयत्विति ॥</p>
<h3 id="मनतर-232">मन्त्रः</h3>
<p>बु॒ध्नादग्रे॑ण॒ वि मि॑माय॒ मानै॒र्वज्रे॑ण॒ खान्य॑तृणन्न॒दीना᳚म् ।<br>
वृथा॑सृजत्प॒थिभि॑र्दीर्घया॒थैस्सोम॑स्य॒ ता मद॒ इन्द्र॑श्चकार ॥ [55]</p>
<h4 id="टक-233">टीका</h4>
<p>22तत्रैव याज्या - बुध्नादग्रेण विमिमायेति त्रिष्टुप् ॥ मूलादारभ्य अग्रेण सह यावदग्रं मानैर्मानयित्रीभिः विमिमाय विविधं परिच्छिनत्ति मेघान् । अथ तथा विमितेषु मेघेषु नदीनामपां, नदनान्नद्यः, खानि द्वाराणि वज्रेण अतृणत् भिनत्ति विहि [विमि] तानि विदारयति । उ तृ दिर् हिंसायां, रौधादिकः । यद्वा - नदीनामिति चतुर्थ्यर्थे षष्ठी, नदीभ्यः ; नद्यो यथा प्रवहेयुरित्येवमर्थमभिनत् भिनत्ति द्वाराणि ; सामर्थ्यादुदकस्येति लभ्यते । ततः वृथा भित्त्वा तथा क्रीडन्निव असृजन्निव [&hellip; सृजत्] नदीः प्रवर्तयति पथिभिः दीर्घयाथैः चिरप्रवृत्तैः । तादृशविधानि कर्माणि सोमस्य मदे सतीन्द्रश्चकारेति । गतम् ॥</p>
<h3 id="मनतर-233">मन्त्रः</h3>
<p>प्र यो ज॒ज्ञे वि॒द्वाꣳ अ॒स्य बन्धुँ॒व्विश्वा॑नि दे॒वो जनि॑मा विवक्ति ।<br>
ब्रह्म॒ ब्रह्म॑ण॒ उज्ज॑भार॒ मध्या᳚न्नी॒चादु॒च्चा स्व॒धया॒भि प्र त॑स्थौ ।</p>
<h4 id="टक-234">टीका</h4>
<p>23अथोपहोमादिष्वन्यत्र विनियोगा द्रष्टव्याः - प्र यो जज्ञे इति त्रिष्टुप् ॥ वक्ष्यमाण एव बार्हस्पत्यः । आचार्येण तु त्यक्त्वोमामुत्तरेण[&hellip; त्तरे] बार्हस्पत्ये विनियुक्ते । देवो विद्वान् आत्माधिकारज्ञः सर्वज्ञो वा अस्य मेघस्य बन्धुं बन्धनं यात्रायां बध्यते मेघेन वाऽयं बध्यते । तद्विद्वान् यो बन्धनमस्य जज्ञे जानाति । कथं ज्ञायते बन्धनमस्यायं जानतीति? तत्राह - विश्वानि जनिमा जन्मानि अयं हि देवो अस्य विवक्ति ऋब्रूते परेभ्यः कथयति तं जनमयं जानतीति जानीमः । वचेः &lsquo;बहुलं छन्दसि&rsquo; इति शपश्श्लुः, अभ्यासस्य दीर्घ[सस्ये]त्वम् । एवमुत्पादितं ब्रह्म परिबृढं उदकं ब्रह्मणः परिबृढायाः पृथिव्याः उज्जहार उद्धरति । मध्यात् मध्यप्रदेशात् नीचा नीचप्रदेशात् । पञ्चम्येकवचनस्य &lsquo;सुपां सुलुक्&rsquo; इत्याजादेशः । सांहितिको दकारोपजनश्छान्दसः । उक्तं च प्रातिशाख्ये - &lsquo;नीचापूर्वो दकार उच्चापरः&rsquo; इति । उच्चा उच्चात् प्रदेशात् । पूर्ववदाजादेशः । एवं सर्वस्य उद्धृतं उदकं स्वधया अन्नेन सह अभिप्रतस्थौ आदित्ये अभिप्रतितिष्ठतु आभिमुख्येन प्रकृष्टं तिष्ठतु । स्वधया वा हेतुभूतया । यद्वा - स्वधया हविष सह स्थितिहेतुना आदित्ये उदकं तिष्ठत्विति यावत् । पक्वमितिते[क्क्वमादित्ये] ततोन्नमुत्पद्यते, सोस्माकमभिमतं सम्पादयतु बृहस्पतिरिति ॥</p>
<h3 id="मनतर-234">मन्त्रः</h3>
<p>म॒हान्म॒ही अ॑स्तभाय॒द्वि जा॒तो द्याꣳ सद्म॒ पार्थि॑वञ्च॒ रजः॑ ।<br>
स बु॒ध्नादा᳚ष्ट ज॒नुषा॒भ्यग्र॒म्बृह॒स्पति॑र्दे॒वता॒ यस्य॑ स॒म्राट् ।</p>
<h4 id="टक-235">टीका</h4>
<p>24&rsquo;यो ब्राह्मण आनुजावरस्स्यात्तस्मा एतं बार्हस्पत्यमानुषूकं चरुं निर्वपेत् बुध्नवती अग्र्वती याज्यानुवाक्ये भवतः&rsquo; इत्यस्याः पुरोनुवाक्या - महान्महीति त्रिष्टुप् ॥ महान् बृहस्पतिः मही महत्यौ पृथिवीमन्तरिक्षं च व्यस्तभायत् विविधमस्तम्भयत् । जातः जातमात्र एव द्यां द्युलोकं व्यस्तम्भयत् इत्येव । सद्म सदनं स्थानमुदकस्य मध्यं मुख्यं तत्र स्थितं पार्थिवं च रजः उदकं व्यस्तम्भयत् । स महानुभावो बृहस्पतिर्बुध्नात् मूलादारभ्य अभ्यग्रं यावदग्रं आष्ट व्याप्नोतु । जनुषा जन्मनैव अयत्नेनैव तेजस्विनं करोतु । कं? यस्यायं देवता ईश्वरः सम्राट् सङ्गतदीप्तिः तं यजमानं तेजसा व्याप्नोतु यस्यायं देवता बृहस्पतिः । यत्सर्वमेवमयं व्याप्तवान् तस्मान्महानुभावोयमस्माकमानुजावरत्वं निवर्त्य समानानामग्रं परिणयत्विति । अश्नोतेर्लङि &lsquo;बहुलं छन्दसि&rsquo; इति शपो लुक् ॥</p>
<h3 id="मनतर-235">मन्त्रः</h3>
<p>बु॒ध्नाद्यो अग्र॑म॒भ्यर्त्योज॑सा॒ बृह॒स्पति॒मा वि॑वासन्ति दे॒वाः ।<br>
भि॒नद्व॒लँव्वि पुरो॑ दर्दरीति॒ कनि॑क्रद॒थ्सुव॑र॒पो जि॑गाय ॥ [56]</p>
<h4 id="टक-236">टीका</h4>
<p>25तत्रैव याज्या - बुध्नाद्यो अग्रमिति त्रिष्टुप् ॥ बुध्नादारभ्य यावदग्रं योयमोजसा बलेन अभ्यर्ति आभिमुख्येन प्राप्नोति इदं विश्वमात्मीयेन तेजसा व्याप्नोति, यद्वा - यजमानं वा आत्मीयम् । तादृशं बृहस्पतिं देवा अपि आविवासन्ति परिचरन्ति, ऋत्विजो वा । स च एवं देवैः परिचर्यमाणो वलं मेघं भिनत् भिनत्ति वृष्ट्यर्थम् । पुरः असुरनगराणि च विदर्दरीति अत्यर्थं विदारयति । दृ विदारणे, यङ्लुकि &lsquo;रुग्रिकौ च लुकि&rsquo; इति रुक्, &lsquo;यङो वा&rsquo; इति ईडागमः । कनिक्रदत् अत्यर्थं शब्दं कुर्वन् अत्यर्थं क्रन्दन् । दाधर्त्यादौ निपात्यते । ततस्सुवरादित्यं अपश्च जिगाय जयति । आदित्यादाकृष्य मध्यमस्थाने उदकं वृष्ट्युन्मुखं प्रवर्तयति पर्जन्यात्मना । छान्दसे लिटि &lsquo;सन् लिटोर्जेः&rsquo; इति जयतेः कुत्वम् । एवम्महानुभावोयं अस्मदीयं यजमानमानुजावरत्वान्मुक्त्वा समानानामग्रं परिणयत्विति ॥</p>
<p>इति श्रीभट्टभास्करमिश्रविरचिते यजुर्वेदभाष्ये ज्ञानयज्ञाख्ये द्वितीये काण्डे तृतीये प्रश्ने चतुर्दशोनुवाकः ॥</p>
<p>॥ प्रपाठकस्सम्पूर्णः ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/2/3/">प्रपाठकः 3 </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: प्रपाठकः 3</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vvasuki/saMskAra/issues/new" >
      प्रतिस्पन्दः
    </a>
    <div class="btn small border">
      Built on 2020 Aug 30 11:18:17 UTC. (<a href="http://google.com/search?q=11%3a18%3a17%20UTC to IST">IST</a>)</div>
    </div>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
