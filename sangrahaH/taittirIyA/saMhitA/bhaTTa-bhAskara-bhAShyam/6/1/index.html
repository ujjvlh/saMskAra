<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पणयः  | प्रपाठकः १</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.72.0" />
    
    
      <META NAME="ROBOTS" CONTENT="INDEX, FOLLOW">
    

    <link href="/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/" rel="alternate" type="application/rss+xml" title="संस्कारे विश्वासटिप्पणयः" />
    <link href="/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/" rel="feed" type="application/rss+xml" title="संस्कारे विश्वासटिप्पणयः" />

    <meta property="og:title" content="प्रपाठकः १" />
<meta property="og:description" content="अनुवाकः १ संयुक्तमन्त्रः प्रा॒चीन॑वꣳशङ्करोति ।
मन्त्रः प्रा॒चीन॑ - वꣳशङ् करोति ।
टीका 1अथ सौम्यस्याध्वरस्य ब्राह्मणं सौम्यं काण्डमारभ्यते । तत्र &lsquo;प्राचीनवंशं करोति&rsquo; डति विधिः ।। हविर्धानशब्दवत् योगाख्यैषा हि देवयजनस्य । तेन देवयजनविधिरयं, न गुणविधिमात्रम् । प्राचीनः, प्रागायतः पृष्ठवंशोस्मिन्निति बहुव्रीहौ पूर्वपदप्रकृतिस्वरत्वम् । प्रागश्चतीति ऋत्विगादिना क्विनि &lsquo;अचः&rsquo; इति भलोपे &lsquo;चौ&rsquo; इति दीर्घत्वं, &lsquo;विभाषाश्चेरदिक् स्त्रियाम्&rsquo; इति खः । तादृशं देवयजनं कुर्यादिति । लिङर्थे लट्, &lsquo;तिङतिङः&rsquo; इति निहन्यते ।।
संयुक्तमन्त्रः देवमनु॒ष्या दिशो॒ व्य॑भजन्त॒ प्राची᳚न्दे॒वा द॑ख्षि॒णा पि॒तर॑ᳶ प्र॒तीची᳚म्मनु॒ष्या॑ उदी॑चीꣳ रु॒द्रा" />
<meta property="og:type" content="article" />
<meta property="og:url" content="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/" />

<meta itemprop="name" content="प्रपाठकः १">
<meta itemprop="description" content="अनुवाकः १ संयुक्तमन्त्रः प्रा॒चीन॑वꣳशङ्करोति ।
मन्त्रः प्रा॒चीन॑ - वꣳशङ् करोति ।
टीका 1अथ सौम्यस्याध्वरस्य ब्राह्मणं सौम्यं काण्डमारभ्यते । तत्र &lsquo;प्राचीनवंशं करोति&rsquo; डति विधिः ।। हविर्धानशब्दवत् योगाख्यैषा हि देवयजनस्य । तेन देवयजनविधिरयं, न गुणविधिमात्रम् । प्राचीनः, प्रागायतः पृष्ठवंशोस्मिन्निति बहुव्रीहौ पूर्वपदप्रकृतिस्वरत्वम् । प्रागश्चतीति ऋत्विगादिना क्विनि &lsquo;अचः&rsquo; इति भलोपे &lsquo;चौ&rsquo; इति दीर्घत्वं, &lsquo;विभाषाश्चेरदिक् स्त्रियाम्&rsquo; इति खः । तादृशं देवयजनं कुर्यादिति । लिङर्थे लट्, &lsquo;तिङतिङः&rsquo; इति निहन्यते ।।
संयुक्तमन्त्रः देवमनु॒ष्या दिशो॒ व्य॑भजन्त॒ प्राची᳚न्दे॒वा द॑ख्षि॒णा पि॒तर॑ᳶ प्र॒तीची᳚म्मनु॒ष्या॑ उदी॑चीꣳ रु॒द्रा">

<meta itemprop="wordCount" content="16972">



<meta itemprop="keywords" content="" /><meta name="twitter:card" content="summary"/>
<meta name="twitter:title" content="प्रपाठकः १"/>
<meta name="twitter:description" content="अनुवाकः १ संयुक्तमन्त्रः प्रा॒चीन॑वꣳशङ्करोति ।
मन्त्रः प्रा॒चीन॑ - वꣳशङ् करोति ।
टीका 1अथ सौम्यस्याध्वरस्य ब्राह्मणं सौम्यं काण्डमारभ्यते । तत्र &lsquo;प्राचीनवंशं करोति&rsquo; डति विधिः ।। हविर्धानशब्दवत् योगाख्यैषा हि देवयजनस्य । तेन देवयजनविधिरयं, न गुणविधिमात्रम् । प्राचीनः, प्रागायतः पृष्ठवंशोस्मिन्निति बहुव्रीहौ पूर्वपदप्रकृतिस्वरत्वम् । प्रागश्चतीति ऋत्विगादिना क्विनि &lsquo;अचः&rsquo; इति भलोपे &lsquo;चौ&rsquo; इति दीर्घत्वं, &lsquo;विभाषाश्चेरदिक् स्त्रियाम्&rsquo; इति खः । तादृशं देवयजनं कुर्यादिति । लिङर्थे लट्, &lsquo;तिङतिङः&rsquo; इति निहन्यते ।।
संयुक्तमन्त्रः देवमनु॒ष्या दिशो॒ व्य॑भजन्त॒ प्राची᳚न्दे॒वा द॑ख्षि॒णा पि॒तर॑ᳶ प्र॒तीची᳚म्मनु॒ष्या॑ उदी॑चीꣳ रु॒द्रा"/>

      
    

    <script src="/saMskAra/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vvasuki.github.io\/saMskAra\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vvasuki\/saMskAra\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vvasuki\/saMskAra\/edit\/master\/content\/\u0022,\u0022mainSections\u0022:[\u0022mantrah\u0022],\u0022mainsections\u0022:[\u0022mantrah\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022contents\u0022:[{\u0022url\u0022:\u0022recdir:\/\/mantraH\/\u0022}],\u0022title\u0022:\u0022मन्त्राः\u0022},{\u0022contents\u0022:[{\u0022url\u0022:\u0022recdir:\/\/kalpaH\/\u0022}],\u0022title\u0022:\u0022कल्पः\u0022},{\u0022contents\u0022:[{\u0022url\u0022:\u0022recdir:\/\/sangrahaH\/\u0022}],\u0022title\u0022:\u0022सङ्ग्रहः\u0022},{\u0022contents\u0022:[{\u0022url\u0022:\u0022recdir:\/\/bloodlines\/\u0022}],\u0022title\u0022:\u0022वंशाः\u0022},{\u0022contents\u0022:[{\u0022url\u0022:\u0022recdir:\/\/nyAya-vaisheShike\/\u0022}],\u0022title\u0022:\u0022न्यायशास्त्रम्\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022}],\u0022title\u0022:\u0022विषयान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022https:\/\/vvasuki.github.io\/\u0022}],\u0022title\u0022:\u0022भागाः\u0022},\u0022top_bar\u0022:[{\u0022title\u0022:\u0022म\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/mantraH\/\u0022},{\u0022title\u0022:\u0022स\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/sAma\/\u0022}]}");
    let autocompletePageUrl = "\/saMskAra\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/saMskAra\/sangrahaH\/taittirIyA\/saMhitA\/bhaTTa-bhAskara-bhAShyam\/6\/1\/".replace(basePath, "/");
    pageVars.pageParams = {};
    pageVars.pageSource = "sangrahaH\/taittirIyA\/saMhitA\/bhaTTa-bhAskara-bhAShyam\/6\/1.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/saMskAra/webpack_dist/main-bundle.js"></script>
    <script src="/saMskAra/webpack_dist/transliteration-bundle.js"></script>
    <script src="/saMskAra/non_webpack_js/disqus.js"></script>
    <script src="/saMskAra/webpack_dist/ui_lib-bundle.js"></script>
    <link rel="stylesheet" href="/saMskAra/css/fonts.css">
    <link rel="stylesheet" href="/saMskAra/css/@fortawesome/fontawesome-free/css/solid.min.css">
    

    <link rel="stylesheet" href="/saMskAra/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/" />
    <link rel="alternate" hreflang="sa-Deva" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=devanagari" />
    <link rel="alternate" hreflang="sa-Knda" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=kannada" />
    <link rel="alternate" hreflang="sa-Mlym" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=malayalam" />
    <link rel="alternate" hreflang="sa-Telu" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=tamil_superscripted" />
    <link rel="alternate" hreflang="sa-Taml" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=tamil" />
    <link rel="alternate" hreflang="sa-Gran" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=grantha" />
    <link rel="alternate" hreflang="sa-Gujr" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=gujarati" />
    <link rel="alternate" hreflang="sa-Orya" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=assamese" />
    <link rel="alternate" hreflang="sa-Beng" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=bengali" />
    <link rel="alternate" hreflang="sa-Guru" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=gurmukhi" />
    <link rel="alternate" hreflang="sa-Cyrl" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=cyrillic" />
    <link rel="alternate" hreflang="sa-Sinh" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=sinhala" />
    <link rel="alternate" hreflang="sa-Shar" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=sharada" />
    <link rel="alternate" hreflang="sa-Brah" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=brahmi" />
    <link rel="alternate" hreflang="sa-Modi" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=modi" />
    <link rel="alternate" hreflang="sa-Tirh" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iast" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/?transliteration_target=iast" />
    
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/saMskAra/" class="btn col border">
            <i class="fas fa-gopuram ">संस्कारे विश्वासटिप्पणयः <br/> प्रपाठकः १</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <form action="/saMskAra/search">
            <input id="titleSearchInputBox" placeholder="शीर्षिकान्विष्यताम्" name="s"><i class="btn fas fa-search "></i>
          </form>
          <a href="/saMskAra/custom_site_search/"  class="btn btn-default">Full search</a>
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iast">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
        </div>
        <div class="row col  d-flex justify-content-center">
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
        <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="प्रपाठकः १">प्रपाठकः १</h1>
    
    <a id="editLink" class="btn btn-primary"  href="https://github.com/vvasuki/saMskAra/edit/master/content/sangrahaH/taittirIyA/saMhitA/bhaTTa-bhAskara-bhAShyam/6/1.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <h2 id="अनवक-१">अनुवाकः १</h2>
<h3 id="सयकतमनतर">संयुक्तमन्त्रः</h3>
<p>प्रा॒चीन॑वꣳशङ्करोति ।</p>
<h3 id="मनतर">मन्त्रः</h3>
<p>प्रा॒चीन॑ - वꣳशङ् करोति ।</p>
<h4 id="टक">टीका</h4>
<p>1अथ सौम्यस्याध्वरस्य ब्राह्मणं सौम्यं काण्डमारभ्यते । तत्र &lsquo;प्राचीनवंशं करोति&rsquo; डति विधिः ।। हविर्धानशब्दवत् योगाख्यैषा हि देवयजनस्य । तेन देवयजनविधिरयं, न गुणविधिमात्रम् । प्राचीनः, प्रागायतः पृष्ठवंशोस्मिन्निति बहुव्रीहौ पूर्वपदप्रकृतिस्वरत्वम् । प्रागश्चतीति ऋत्विगादिना क्विनि &lsquo;अचः&rsquo; इति भलोपे &lsquo;चौ&rsquo; इति दीर्घत्वं, &lsquo;विभाषाश्चेरदिक् स्त्रियाम्&rsquo; इति खः । तादृशं देवयजनं कुर्यादिति । लिङर्थे लट्, &lsquo;तिङतिङः&rsquo; इति निहन्यते ।।</p>
<h3 id="सयकतमनतर-1">संयुक्तमन्त्रः</h3>
<p>देवमनु॒ष्या दिशो॒ व्य॑भजन्त॒ प्राची᳚न्दे॒वा द॑ख्षि॒णा पि॒तर॑ᳶ प्र॒तीची᳚म्मनु॒ष्या॑ उदी॑चीꣳ रु॒द्रा</p>
<h3 id="मनतर-1">मन्त्रः</h3>
<p>दे॒व॒म॒नु॒ष्या दिशो॒ व्य॑भजन्त ।<br>
प्राची᳚न् दे॒वा , द॑ख्षि॒णा पि॒तर॑ᳶ , प्र॒तीची᳚म् मनु॒ष्या॑ , उदी॑चीꣳ रु॒द्राः +++( व्यभजन्त )+++ ।</p>
<h4 id="टक-1">टीका</h4>
<p>2अथ प्राचीनवंशत्वं विशिष्टफलहेतुत्वेन स्तोतुमाह - देवाश्च मनुष्याश्च दिशः प्रागादिका व्यभजन्त विभज्य परिगृहीतवन्तः, विविधं वा अभजन्त । &lsquo;उदात्तस्वरितयोर्यणः&rsquo; इति संहितायामडागमस्स्वर्यते । के कामित्याह - प्राचीं देवाः । &lsquo;अञ्चतेश्चोपसंख्यानम्&rsquo; इति ङीप्, &lsquo;चौ&rsquo; इति पूर्वपदस्यान्तोदात्तत्वं दीर्घत्वं च, &lsquo;आङयाजयारामुपसंख्यानम्&rsquo; इति द्वितीयाया आङादेशः । &lsquo;दक्षिणादाच्&rsquo; इति वा व्यत्ययेन द्वितीयान्तादपि भवति । प्रतीचीम् । पूर्ववत्स्वरदीर्घत्वे, &lsquo;अनिगन्तोञ्चतौ&rsquo; इति गतेः प्रकृतिस्वरत्वम् ।।</p>
<h3 id="सयकतमनतर-2">संयुक्तमन्त्रः</h3>
<p>यत्प्रा॒चीन॑वꣳशङ्क॒रोति॑ देवलो॒कमे॒व तद्यज॑मान उ॒पाव॑र्तते॒</p>
<h3 id="मनतर-2">मन्त्रः</h3>
<p>यत् प्रा॒चीन॑वꣳशङ् क॒रोति॑ , देवलो॒कम् ए॒व तद् यज॑मान उ॒पाव॑र्तते ।</p>
<h4 id="टक-2">टीका</h4>
<p>3इदानीं तमेव फलविशेषं दर्शयति - यत् यस्मात् प्राचीनवंशं करोति देवयजनम् । तत् तस्माद्यजमानः देवलोकमेवोपावर्तते उपसंप्राप्तमेवोपागम्य वर्तते देवलोकस्वभावत्वादस्य देवयजनस्य । यद्वा - उपावर्तते उपसंप्राप्तुमाभिमुख्येन वर्तते ।।</p>
<h3 id="सयकतमनतर-3">संयुक्तमन्त्रः</h3>
<p>परि॑ श्रयत्य॒न्तर्‌हि॑तो॒ हि दे॑वलो॒को म॑नुष्यलो॒कान्</p>
<h3 id="मनतर-3">मन्त्रः</h3>
<p>परि॑ श्रयति ।
अ॒न्तर्‌हि॑तो॒ हि दे॑वलो॒को म॑नुष्यलो॒कात् ।</p>
<h4 id="टक-3">टीका</h4>
<p>4परि श्रयतीति विधिः - समन्ताद्देवयननं प्रच्छन्नं करोति । अयं च देवलोकत्वसंपादने द्वितीयो हेतुः । अधुना तमेव समर्थयते - हि यस्मादर्थे । यस्माद्देवलोको मनुष्यलोकादन्तर्हितः मनुष्यलोकमभिसमीक्ष्य व्यवहितो भवति । यद्वा - मनुष्यलोकमभिसमीक्ष्य तिरोहितो भवति । मनुष्यलोकमभिसमीक्षमाणः इममेव लोकं सन्तं मन्यते असन्तममुम् । ल्यब्लोपे पञ्चमी । &lsquo;अन्तरपरिग्रहे&rsquo; इत्यन्तश्शब्दस्य गतित्वात् &lsquo;गतिरनन्तरः&rsquo; इति गतेः प्रकृतिस्वरत्वम् । एवं परिश्रयणेन च देवलोकत्वं कृतं भवति ।।</p>
<h3 id="सयकतमनतर-4">संयुक्तमन्त्रः</h3>
<p>नास्माल्लो॒काथ्स्वे॑तव्यमि॒वेत्या॑हु॒ᳵ को हि तद्वेद॒ यद्य॒मुष्मिँ॑ल्लो॒केऽस्ति॑ वा॒ न वेति॑</p>
<h3 id="मनतर-4">मन्त्रः</h3>
<p>नास्माल् लो॒काथ् स्वे॑तव्यम् इ॒वेत्या॑हुः ।<br>
को हि तद्वेद॒ यदि + अ॒मुष्मिँ॑ल् लो॒केऽस्ति॑ वा॒ न वेति॑ ।</p>
<h4 id="टक-4">टीका</h4>
<p>5इदनीमतीकाशान्विधास्यन् देवलोकस्य दौर्बल्यं तावत्प्रतिपादयति - नास्मादिति ।। यत्र बहूनि भद्राणि पश्यामः अस्माल्लोकान्न स्वेतव्यम् न साधु गन्तव्यं, गन्तव्यं न साध्विति यावत् । इति खल्वाहुः प्रत्यक्षापहृतचेतसो लौकिकाः । &lsquo;ऊडिदम्&rsquo; इतीदमो विभक्तेरुदात्तत्वम् । शोभनमेतव्यं स्वेतव्यमिति प्रादिसमासे अव्ययपूर्वपदप्रकृतिस्वरत्वम् । नन्वमुष्मिन्नपि लोके बहुभद्रकं भोक्ष्यते, तत्किमित्याहुर्न स्वेतव्यमिति, अतस्त एवाहुः - को हीति । अमुष्मिन्लोके यद्यस्ति भद्रकं, यदि वा नास्ति को वा नाम तद्वेदितुं प्रभवतीति । हि यस्मात् न कश्चिदपि तद्वेद, तस्मादितो न स्वेतव्यमित्याहुः । एतदुक्तं भवति - इतस्तावत्त्वरितेन न गन्तव्यं, परलोकसुखस्य विप्रकृष्टत्वात्, इदानीं तावदनुभवितव्यं नास्ति, तस्मादीदृशदेवलोकसाम्यापादने न कश्चिद्गुणो देवयजनस्य, अपि तु त्रासहेतुरेव स्यात् इदं मनुष्याणामिति । वेदेत्यस्य &lsquo;हि च&rsquo; इति निघातप्रतिषेधः । अस्तीत्यस्य &lsquo;चवायोगे प्रथमा&rsquo; इति निघाताभावः । तर्हि परिश्रयणं कर्तव्यमेव न ब्रूमः । तस्मात्परिश्रयणं न कर्तव्यमेवेति । किन्नु अत्र समाधिः कर्तव्य एवेति ब्रूमः ।।</p>
<h3 id="सयकतमनतर-5">संयुक्तमन्त्रः</h3>
<p>दि॒ख्ष्व॑तीका॒शान्क॑रोति [1]<br>
उ॒भयो᳚र्लो॒कयो॑र॒भिजि॑त्यै</p>
<h3 id="मनतर-5">मन्त्रः</h3>
<p>दि॒ख्ष्व् अ॑तीका॒शान् क॑रोत्य् उभयो᳚र् लो॒कयो॑र् अ॒भिजि॑त्यै [1]।</p>
<h4 id="टक-5">टीका</h4>
<p>6कोसावित्याह - दिक्ष्वतीकाशान् करोतीति विधिः - दिक्षु सर्वासु अतीकाशान् द्वाराणि कुर्यात् । भित्तौ छदिषि वा अतीत्य, व्यवधानं काशन्त इत्यतीकाशाः, पचाद्यत्, &lsquo;इकः काशे&rsquo; इति पूर्वपदस्य दीर्घत्वम् । अधिकरणे साधने वा घञि थाथादिनोत्तरपदान्तोदात्तत्वम्, कृदुत्तरपदप्रकृतिस्वरत्वं वा &lsquo;कर्षात्वतः&rsquo; इत्यन्तोदात्तत्वात् &lsquo;उपसर्गस्य घञ्यमनुष्ये बहुलम्&rsquo; इति दीर्घः । &lsquo;सावेकाचः&rsquo; इति दिशो विभक्तेरुदात्तत्वम् । फलमाह - उभयोर्लोकयोः अस्यामुप्य च अभिजयाय भवतीति । &lsquo;तादौ च&rsquo; इति गतेः प्रकृतिस्वरत्वम् ।।</p>
<h3 id="सयकतमनतर-6">संयुक्तमन्त्रः</h3>
<p>केशश्म॒श्रु व॑पते न॒खानि॒ नि कृ॑न्तते मृ॒ता वा ए॒षा त्वग॑मे॒ध्या यत्के॑शश्म॒श्रु मृ॒तामे॒व त्वच॑ममे॒ध्याम॑प॒हत्य॑ य॒ज्ञियो॑ भू॒त्वा मेध॒मुपै॒त्य्</p>
<h3 id="मनतर-6">मन्त्रः</h3>
<p>के॒श॒श्म॒श्रु व॑पते , न॒खानि॒ नि कृ॑न्तते ।
मृ॒ता वा ए॒षा त्वग् अ॑मे॒ध्या यत् के॑शश्म॒श्रु ।</p>
<h4 id="टक-6">टीका</h4>
<p>7&rsquo;केशश्मश्रु वपते नखानि नि कृन्तते&rsquo; इति विधिः - केशाश्च श्मश्रूणि च इति समाहारद्वन्द्वे &lsquo;जातिरप्राणिनाम्&rsquo; इत्येकवद्ग्रावः । अधुना केशादित्रयं निन्दति - मृतेति । मृता वा मृतावत् प्राणादिभिरनधिष्ठितत्वात् । तद्वत् छिद्यमानायामप्यस्यां जन्तोः पीडानुदयात् । शवकल्पा खल्वेषा त्वक् । त्वगिव त्वक्; पुरुषस्य छादकत्वात् । अत एवामेध्या अयज्ञार्हा । मेधं नार्हतीति दण्डादिभ्यो यः, &lsquo;तत्र साधुः&rsquo; इति वा यत्, &lsquo;ययतोश्चातदर्थे&rsquo; इत्युत्तरपदान्तोदात्तत्वम् । किं पुनस्तदित्याह - यत्केशश्मश्रु यदिदं केशश्मश्रुनखं प्रकृतोपलक्षणत्वात्त्रयमपि गृह्यते ।</p>
<h3 id="मनतर-7">मन्त्रः</h3>
<p>मृ॒तामे॒व त्वच॑म् अमे॒ध्याम् अ॑प॒हत्य॑ य॒ज्ञियो॑ भू॒त्वा मेध॒म् उपै॑ति ।</p>
<h4 id="टक-7">टीका</h4>
<p>फलमाह - मृतामिति । वपनकर्तनाभ्यां मृतकल्पां त्वचं अमेधार्हामपहत्य अपास्य यज्ञियः यज्ञार्हो भूत्वा मेघं यज्ञमुपैति उपसंप्राप्नोति । &lsquo;यज्ञर्त्विग्भ्याम्&rsquo; इति घः ।।</p>
<h3 id="सयकतमनतर-7">संयुक्तमन्त्रः</h3>
<p>अङ्गि॑रसस्सुव॒र्गँल्लो॒कय्यँन्तो॒ऽफ्सु दी᳚ख्षात॒पसी॒ प्रावे॑शयन्न॒फ्सु स्ना॑ति सा॒ख्षादे॒व दी᳚ख्षात॒पसी॒ अव॑ रुन्द्धे ती॒र्थे स्ना॑ति ती॒र्थे हि ते ताम्प्रावे॑शयन्ती॒र्थे स्ना॑ति [2]<br>
ती॒र्थमे॒व स॑मा॒नाना᳚म्भवत्य्</p>
<h3 id="मनतर-8">मन्त्रः</h3>
<p>अङ्गि॑रसस् सुव॒र्गँल् लो॒कय् यँन्तो॒ऽफ्सु दी᳚ख्षात॒पसी॒ प्रावे॑शयन् ।
अ॒फ्सु स्ना॑ति ।
सा॒ख्षाद् ए॒व दी᳚ख्षात॒पसी॒ अव॑ रुन्धे ।
ती॒र्थे स्ना॑ति ।
ती॒र्थे हि ते ताम् प्रावे॑शयन् ।
ती॒र्थे स्ना॑ति ।
ती॒र्थम् ए॒व स॑मा॒नाना᳚म् भवति [2] ।</p>
<h4 id="टक-8">टीका</h4>
<p>8&rsquo;अथाप्सु स्नानं विधास्यन् तासां गुणविशेषमाह - अङ्गिरस इति ।। दीक्षा मौण्ड्यादिलक्षणा, तपः उपसदाख्यं, तस्य चेह प्रासङ्गिकं ग्रहणं, दीक्षाधिकारात् । यथा वक्ष्यति &lsquo;तीर्थे हि ते ताम्&rsquo; इति । &lsquo;ऊडिदम्&rsquo; इत्यद्भ्यो विभक्तेरुदात्तत्वम् । अप्सु स्नातीति विधिः । फलमाह - साक्षादिति । अक्ष्णा सह साक्षात् । &lsquo;बहुव्रीहौ सक्थ्यक्ष्णोः&rsquo; इति षच् । अप्सु स्नानेन प्रत्यक्षमेव ते अवरुन्धे गृह्णाति, न पुनर्वपनादिवत् स्नानादृष्टद्बारको दीक्षालाभः । तीर्थे स्नातीति विधिः । तीर्थमवतारः । हेतुमाह - हि यस्मात्ते अङ्गिरसः तां दीक्षा तीर्थे प्रावेशयन्, तस्मात्तीर्थे स्नातव्यमिति । &lsquo;हि च&rsquo; इति निघाताभावः । तीर्थे स्नातीति द्वितीयं विधानं फलविधित्सया । फलं चाह - तीर्थमेवेति । समानानां सजातानां तीर्थमेव भवति यजमानः । यथा तत् स्नानपानावगाहादिना लोकस्योपकारकं भवति, एवमसौ समानानां बहुप्रकारमुपजीव्यो भवति ।।</p>
<h3 id="सयकतमनतर-8">संयुक्तमन्त्रः</h3>
<p>अ॒पो᳚ऽश्ञात्यन्तर॒त ए॒व मेध्यो॑ भवति॒</p>
<h3 id="मनतर-9">मन्त्रः</h3>
<p>अ॒पो᳚ ऽश्नाति ।
अ॒न्त॒र॒त॒ ए॒व मेध्यो॑ भवति ।</p>
<h4 id="टक-9">टीका</h4>
<p>9अपोश्नातीति विधिः ।। &lsquo;ऊडिदम्&rsquo; इति शस उदात्तत्वम्, &lsquo;स्वरितोवानुदात्ते&rsquo; इत्येकादेशस्य स्वरितत्वम् । फलमाह - अन्तरत एव मेध्यो भवतीति । मेध्यः मेधार्हः भवति । पूर्ववद्यत्प्रत्यये वृषादित्वादाद्युदात्तत्वम् । मेधे साधुरिति वा यत् । यद्वा - मेध्यध्शुद्धः, मेधे भवः इति दिगादित्वाद्यत्, &lsquo;यतो नावः&rsquo; इत्याद्युदात्तत्वम् ।।</p>
<h3 id="सयकतमनतर-9">संयुक्तमन्त्रः</h3>
<p>वास॑सा दीख्षयति सौ॒म्यँव्वै ख्षौम॑न्दे॒वत॑या॒ सोम॑मे॒ष दे॒वता॒मुपै॑ति॒ यो दीख्ष॑ते॒</p>
<h3 id="मनतर-10">मन्त्रः</h3>
<p>वास॑सा दीख्षयति ,
सौ॒म्यँव् वै ख्षौम॑न् दे॒वत॑या ।<br>
सोम॑म् ए॒ष दे॒वता॒म् उपै॑ति॒ , यो दीख्ष॑ते ।</p>
<h4 id="टक-10">टीका</h4>
<p>10वाससा दीक्षयतीति विधिः ।। वासः क्षौमं, अर्थवादे त्वात् । फलमाह - सौम्यमिति । सोमो देवता अस्य &lsquo;सोमाट्ट्याण्&rsquo; । देवतया देवतासंबन्धेन । किं देवत्यमिति निरूप्यमाणे सौम्यं क्षौममिति यावत् । तस्माद्यो वाससा सोमदेवत्येन दीक्षते एषः सोमं वक्ष्यमाणं देवतां उपैतीति सोमावाप्तिः फलम् । यद्वा - यो दीक्षते एषः सोमदेवतामुपैति उपसंप्राप्तुं यतते; वासश्च सोमदेवत्यं, तस्मात् तदुपेतव्यप्राप्तिसाधनमिति ।।</p>
<h3 id="सयकतमनतर-10">संयुक्तमन्त्रः</h3>
<p>सोम॑स्य त॒नूर॑सि त॒नुव॑म्मे पा॒हीत्या॑ह॒ स्वामे॒व दे॒वता॒मुपै॒त्यथो॑ आ॒शिष॑मे॒वैतामा शा᳚स्ते॒</p>
<h3 id="मनतर-11">मन्त्रः</h3>
<p>सोम॑स्य त॒नूर॑सि त॒नुव॑म् मे पा॒हि + इत्या॑ह ।
स्वामे॒व दे॒वता॒म् उपै॑ति ।<br>
अथो॑ आ॒शिष॑म् ए॒वैताम् आशा᳚स्ते ।</p>
<h4 id="टक-11">टीका</h4>
<p>11अधुना अमुमेवार्थं मन्त्रार्थेऽपि प्रकाशयति - सोमस्येति ।। वक्ष्यमाणाया मदीयाया देवतायास्सोमस्य तनूस्त्वमसीति यस्मादाह मन्त्रः, तस्मात्स्वामेव देवतामुपैति, अनेन मन्त्रेण अनेन च वाससा दीक्षणेन । किमेतावदेव प्रतिपाद्यं मन्त्रस्य? नेत्याह - अथो इति । अपि चेत्यर्थः । तनुवं मे पाहीत्येतामप्याशिषमनेन मन्त्रेणाशास्ते । तदेवं वाससा दीक्षायाः फलद्वयमभीष्टदेवताप्राप्तिरात्मरक्षा चेति ब्राह्मणाभिप्रायः । &lsquo;आङश्शासु इच्छायां&rsquo; इत्यस्य &lsquo;क्वौ च&rsquo; इतीत्वम्, &lsquo;शासिवसिघसीनां च&rsquo; इति षत्वम् ।।</p>
<h3 id="सयकतमनतर-11">संयुक्तमन्त्रः</h3>
<p>ऽग्नेस्तू॑षा॒धानँ॑व्वा॒योर्वा॑त॒पान॑म्पितृ॒णान्नी॒विरोष॑धीनाम्प्रघा॒तः [3]<br>
आ॒दि॒त्याना᳚म्प्राचीनता॒नो विश्वे॑षान्दे॒वाना॒मोतु॒र्नख्ष॑त्राणामतीका॒शास्तद्वा ए॒तथ्स॑र्वदेव॒त्यँ॑य्यद्वासो॒ यद्वास॑सा दी॒ख्षय॑ति॒ सर्वा॑भिरे॒वैन॑न्दे॒वता॑भिर्दीख्षयति</p>
<h3 id="मनतर-12">मन्त्रः</h3>
<p>अ॒ग्नेस्तू॑षा॒धान᳚म् । वा॒योर्वा॑त॒पान᳚म् । पि॒तृ॒णाम्नी॒विः । ओष॑धीनाम्प्रघा॒तः । [3]<br>
आदि॒त्याना᳚म् प्राचीनता॒नः ।
विश्वे॑षान् दे॒॒वाना॒म् ओतुः᳚ ।
नख्ष॑त्राणाम् अतीका॒शाः ।
तद्वा ए॒तथ्स॑र्वदेवत्यँ॑य् यद्वासः॑ ।<br>
यद् वास॑सा दी॒ख्षय॑ति॒ , सर्वा॑भिर् ए॒वैन॑न् दे॒वता॑भिर् दीख्षयति ।</p>
<h4 id="टक-12">टीका</h4>
<p>12अधुना सर्वदेवत्यत्वेन वासस्स्तौति - अग्नेरिति ।। शलाकोपधानरज्जवः तूषाः । तत्र तन्तूनामाधानं पूरणं तूषाधानं, तदग्नेः तदग्निदैवत्यम् । सेचनानि पाययित्वा वातेन पानं शोषणं वातपानम् । पै ओ वै शोषणे, उभयत्रापि कृदुत्तरपदप्रकृतिस्वरत्वम् । व्यत्ययेन &lsquo;अनो भावकर्मवचनः&rsquo; इति न क्रियते । नीविः नहनविशेषः, तन्तूनां तत्र तत्र प्रतिष्ठापनम् । प्रघातः वेमाख्येन दण्डेन प्रहारः । प्राचीनानां द्राघीयसां तन्तूनां तानः तननं प्राचीनतानः । उभयत्र थाथादिनोत्तरपदान्तोदात्तत्वम् । ओतुः तिरश्चीनतानः, तेन हि प्राचीनतानो रक्ष्यते । वयतेरौणादिके तुनि &lsquo;छ्वोश्शूट्&rsquo; इति वकारस्य ऊडादेशः । अतीकाशाश्छिद्राणि प्राचीनतिरश्चीनान्तरवकाशाः, पूर्ववत्स्वरदीर्धत्वे । एवं यद्वा - सो नाम तदेतत्खलु सर्वदेवत्यं सर्वदेवताभ्य इदं सर्वदेवत्यं, देवतान्तात्तादर्थ्ये यत् । तस्माद्वाससा दीक्षितः सर्वाभिर्देवताभिर्दीक्षितो भवति । एनादेशोनुदात्तः ।।</p>
<h3 id="सयकतमनतर-12">संयुक्तमन्त्रः</h3>
<p>ब॒हिᳶप्रा॑णो॒ वै म॑नु॒ष्य॑स्तस्याश॑नम्प्रा॒णो᳚ऽश्ञाति॒ सप्रा॑ण ए॒व दी᳚ख्षत॒ आशि॑तो भवति॒ यावा॑ने॒वास्य॑ प्रा॒णस्तेन॑ स॒ह मेध॒मुपै॑ति</p>
<h3 id="मनतर-13">मन्त्रः</h3>
<p>ब॒हिᳶप्रा॑णो॒ वै म॑नु॒ष्यः॑ ।
तस्याश॑नम् प्रा॒णः ।</p>
<h4 id="टक-13">टीका</h4>
<p>13अशनं विधास्यन् अशनीयं स्तौति - बहिःप्राण इति ।। बहिर्भूता अन्नादयः प्राणहेतवो यस्य । बहिर्भूतैर्वा अन्नादिभिः प्राणनं यस्येति व्यधिकरणो बहुव्रीहिः । यस्मादेवं तस्मात् तस्य मनुष्यस्याशनं प्राणहेतुः । यद्वा - तस्य बहिर्भतूस्यान्नादेरशनं स्वयं प्राणः । प्राणयति जिवयतीति प्राणः, पचाद्यच्, थाथादिनोत्तरपदान्तोदात्तत्वम् ।</p>
<h3 id="मनतर-14">मन्त्रः</h3>
<p>अ॒श्नाति॒ सप्रा॑ण ए॒व दी᳚ख्षते ।<br>
आशि॑तो भवति ।
यावा॑न् ए॒वास्य॑ प्रा॒णस् तेन॑ स॒ह मेध॒म् उपै॑ति ।</p>
<h4 id="टक-14">टीका</h4>
<p>अश्नातीति विधिः । तस्मादश्नीयात्प्राणवत्त्वाय । पदात्परत्वाभावान्न निहन्यते । &lsquo;स्वरितो वाऽनुदात्ते पदादौ&rsquo; इति संहितायामाकारस्स्वर्यते । फलमाह - सप्राण इति । अभ्यन्तरीकृतप्राण एवेत्यर्थः । &lsquo;तेन सहेति तुल्ययोगे&rsquo; इति बहुव्रीहिः । फलान्तरं चाह - आशितो भवतीति । &lsquo;आशितो भुवः&rsquo; इति निपातनाद्दीर्धत्वम्, कर्तरि निष्ठा च । ण्यन्तात्कर्मणि निष्ठा । आशितो हि सुहितो भवतीति सुहितत्वं लक्ष्यते । सर्वथा ष्टषोदरादित्वादाद्युदात्तत्वं द्रष्टव्यम् । अशनेन ह्ययमाशितो भवति । तस्मादाशितंभवमन्नादिकमश्नीयादिति । तदपि किमर्थमित्याह - यावानिति । अस्याशितस्य यावान्प्राणः तेन सर्वेण मेधं यज्ञमुपैति ।।</p>
<h3 id="सयकतमनतर-13">संयुक्तमन्त्रः</h3>
<p>घृ॒तन्दे॒वाना॒म्मस्तु॑ पितृ॒णान्निष्प॑क्वम्मनु॒ष्या॑णा॒न्तद्वै [4]<br>
ए॒तथ्स॑र्वदेव॒त्यँ॑य्यन्नव॑नीतँ॒य्यन्नव॑नीतेनाभ्य॒ङ्क्ते सर्वा॑ ए॒व दे॒वताः᳚ प्रीणाति॒ प्रच्यु॑तो॒ वा ए॒षो᳚ऽस्माल्लो॒कादग॑तो देवलो॒कय्योँ दी᳚ख्षि॒तो᳚ऽन्त॒रेव॒ नव॑नीत॒न्तस्मा॒न्नव॑नीतेना॒भ्य॑ङ्क्तेऽनुलो॒मय्यँजु॑षा॒ व्यावृ॑त्त्या॒</p>
<h3 id="मनतर-15">मन्त्रः</h3>
<p>घृ॒तन्दे॒वाना॒म् , मस्तु॑ पितृ॒णाम् ।
निष्प॑क्वम् मनु॒ष्या॑णाम् ।</p>
<h4 id="टक-15">टीका</h4>
<p>14अथ नवनीतेनाम्यञ्जनं विधास्यन् तत्सर्वदेवत्यतया स्तौति - घृतमिति ।। तिस्रोवस्थाः, नवनीतस्यैताः उद्धृतानुद्धृतविलीनस्वभावतया केचिदाहुः । धृतं अग्नौ विलीनम् । मस्तु स्वयं विलीनम् । निष्पक्वमौषधैः पक्वमिति नवनीतस्यैवावस्थास्तिस्रः इति । निष्पक्वमिति &lsquo;गतिरनन्तरः&rsquo; इति गतेः प्रकृतिस्वरत्वम् ।</p>
<h3 id="मनतर-16">मन्त्रः</h3>
<p>तद् वा ए॒तथ् स॑र्वदेव॒त्यँ॑य् यन् नव॑नीतम् ।[4]<br>
यन् नव॑नीतेनाभ्य॒ङ्क्ते , सर्वा॑ ए॒व दे॒वताः᳚ प्रीणाति ।
प्रच्यु॑तो॒ वा ए॒षो᳚ऽस्माल् लो॒काद् अग॑तो देवलो॒कय्योँ दी᳚ख्षि॒तः ।<br>
अ॒न्त॒रा + इव॑ नव॑नीतम् ।
तस्मा॒न् नव॑नीतेना॒भ्य॑ङ्क्ते ऽनुलो॒मय् , यँजु॑षा॒ व्यावृ॑त्त्यै ।</p>
<h4 id="टक-16">टीका</h4>
<p>तद्वा इति । तदेतत्सर्वदेवत्यम् । पूर्ववद्यत् । तस्मान्नवनीताभ्यञ्जनं सर्वासां देवतानां प्रीणनम् । अभ्यङ्क्ते इति । &lsquo;तिङि चोदात्तवति&rsquo; इति गतेः अनुदात्तत्वम् । किं चेत्याह - प्रच्युत इति । प्रच्युतः व्यावृत्तोभवत् अप्राप्तश्च देवलोकमसमाप्तकर्मत्वात् । अन्तरा वर्तते । कः? यो दीक्षितः नवनीतं चान्तरेव मध्यमायामिव अवस्थायां वर्तते । तस्मादनुलोमं यजुषेति विधिः । प्रच्युत इति प्रादिसमासे अव्ययपूर्वपदप्रकृतिस्वरत्वम् । अस्मादिति &lsquo;ऊडिदम्&rsquo; इति विभक्तेरुदात्तत्वम् । अनुलोममिति &lsquo;अच्प्रत्यन्ववपूर्वात्&rsquo; इत्यच् । यजुषा &lsquo;महीनां पयोसि&rsquo; इत्यादिना । एवं क्रियमाणमस्य मनुष्येभ्यो व्यावृत्यै भवति । &lsquo;तादौ च&rsquo; इति गतेः प्रकृतिस्वरत्वम् ।।</p>
<h3 id="सयकतमनतर-14">संयुक्तमन्त्रः</h3>
<p>इन्द्रो॑ वृ॒त्रम॑ह॒न्तस्य॑ क॒नीनि॑का॒ परा॑पत॒त्तदाञ्ज॑नमभव॒द्यदा॒ङ्क्ते चख्षु॑रे॒व भ्रातृ॑व्यस्य वृङ्क्ते॒</p>
<h3 id="मनतर-17">मन्त्रः</h3>
<p>इन्द्रो॑ वृ॒त्रम॑ह॒न् ।
तस्य॑ क॒नीनि॑का॒ परा॑ ऽपतत् ।
तद् आञ्ज॑नम् अभवद् ।
यद् आ॒ङ्क्ते चख्षु॑र् ए॒व भ्रातृ॑व्यस्य वृङ्क्ते ।</p>
<h4 id="टक-17">टीका</h4>
<p>15इन्द्रो वृत्रमहन्नित्यादि ।। कनीनिका अक्षिस्थं कृष्णमण्डलं पराऽपतत् गळिता अभवत्, तदाञ्जनं द्रव्यमभवत् । तस्मादक्ष्णोरञ्जनेन यजमानः भ्रातृव्यस्य शत्रोश्चक्षुर्वृङ्क्ते वर्जयति । वृजि वर्जने । &lsquo;व्यन् सपत्ने&rsquo; इति भ्रातृव्यशव्दाद्व्यन् । तस्मादाञ्जीतेति विधिरनुमीयते ।।</p>
<h3 id="सयकतमनतर-15">संयुक्तमन्त्रः</h3>
<p>दख्षि॑ण॒म्पूर्व॒माङ्क्ते᳚ [5]<br>
स॒व्यꣳ हि पूर्व॑म्मनु॒ष्या॑ आ॒ञ्जते॒ न नि धा॑वते॒ नीव॒ हि म॑नु॒ष्या॑ धाव॑न्ते॒ पञ्च॒ कृत्व॒ आङ्क्ते॒ पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञमे॒वाव॑ रुन्द्धे॒ परि॑मित॒माङ्क्तेऽप॑रिमित॒ꣳ॒ हि म॑नु॒ष्या॑ आ॒ञ्जते॒ सतू॑ल॒याङ्क्तेऽप॑तूलया॒ हि म॑नु॒ष्या॑ आ॒ञ्जते॒ व्यावृ॑त्त्यै॒ यदप॑तूलयाञ्जी॒त वज्र॑ इव स्या॒थ्सतू॑ल॒याङ्क्ते॑ मित्र॒त्वाय॑ [6]</p>
<h3 id="मनतर-18">मन्त्रः</h3>
<p>दख्षि॑ण॒म् पूर्व॒म् आङ्क्ते᳚ ।[5]
सव्यꣳ हि पूर्व॑म् मनु॒ष्या॑ आ॒ञ्जते᳚ ।<br>
न नि धा॑वते॒
नीव॒ हि म॑नु॒ष्या॑ धाव॑न्ते ।<br>
पञ्च॒ कृत्व॒ आंऽक्ते᳚ ।
पञ्चा᳚ख्षरा प॒ङ्क्तिः ।
पाङ्क्तो॑ य॒ज्ञः, य॒ज्ञमे॒वाव॑ रुन्धे ।</p>
<h4 id="टक-18">टीका</h4>
<p>16अथाञ्जने गुणविधयः - दक्षिणं पूर्वमित्यादि ।। गतम् । न निधावते न भ्रमयति यस्मान्मनुष्या एव निधावन्तः अञ्जने । सर्वत्र &lsquo;हि च&rsquo; इति निघाताभावः । पञ्चकृत्वः एकैकस्य द्वयोर्वा पञ्चकृत्वः । कृत्व इति शब्दान्तरमेवेदमभ्यावृत्तिमाचष्टे । पच्छा क्षरा पङ्क्तिः देवानां पङ्क्तेः पञ्चाक्षरत्वात् । पदानां वा पञ्चाक्षरत्वात् पङ्क्तिः पञ्चाक्षरेत्युच्यते । पङ्क्तेरागतः पाङ्क्तः । उत्सादित्वात् । धानाः, करम्भः, परिवापः, पुरोडाशः, पयस्या, तेन पङ्क्तिराप्यते । तत् यज्ञस्य पाङ्क्तत्वमिति । यज्ञः पाङ्क्त इति । एवमत्रापि पञ्चत्वसङ्ख्यासंपादनात् पाङ्को यज्ञः परिगृहीतो भवतीति ।</p>
<h3 id="मनतर-19">मन्त्रः</h3>
<p>परि॑मित॒म् आङ्क्ते᳚ ।
अप॑रिमित॒ꣳ॒ हि म॑नु॒ष्या॑ आ॒ञ्जते᳚ ।<br>
सतू॑ल॒या ऽऽङ्क्ते᳚ ।
अप॑तूलया॒ हि म॑नु॒ष्या॑ आ॒ञ्जते᳚ ।<br>
व्यावृ॑त्त्यै ।<br>
यद् अप॑तूलयाञ्जी॒त वज्र॑ इव स्यात् ।
सतू॑ल॒याङ्क्ते॑ मित्र॒त्वाय॑ ।[6]</p>
<h4 id="टक-19">टीका</h4>
<p>परिमितं पञ्चैवेति परिच्छिन्नम् । &lsquo;गतिरनन्तरः&rsquo; इति गतेः प्रकृतिस्वरत्वम् । अपरिमितं अपरिछिन्नं यथाऽभिप्रेतमावर्तयन्ति मनुष्याः । अव्ययपूर्वपदप्रकृतिस्वरत्वम् । सतूलया साग्रेषीकया । अपतूलया शलाकया । पूर्ववत्स्वरः । व्यावृत्यै अमानुषीभूतत्वादस्य मनुष्येभ्यो व्यावृत्तिप्रकटनार्थम् । दक्षिणं पूर्वमित्यादिष्वपि व्यावृत्या इति संबध्यते । &lsquo;तादौ च&rsquo; इति गतेः प्रकृतिस्वरत्वम् । अपतलूयाऽञ्जनं वज्र इव सर्वस्योपद्रवहेतुस्स्यात् । सतूलया तु सर्वस्य मित्रत्वाय भवति मित्रवदुपद्रवशान्त्यै भवति ।।</p>
<h3 id="सयकतमनतर-16">संयुक्तमन्त्रः</h3>
<p>इन्द्रो॑ वृ॒त्रम॑ह॒न्थ्सोऽ३॒॑ पोऽ३॒॑ भ्य॑म्रियत॒ तासाँ॒य्यन्मेध्यँ॑य्य॒ज्ञिय॒ꣳ॒ सदे॑व॒मासी॒त्तदपोद॑क्राम॒त्ते द॒र्भा अ॑भव॒न्॒यद्द॑र्भपुञ्जी॒लैᳶ प॒वय॑ति॒ या ए॒व मेध्या॑ य॒ज्ञिया॒स्सदे॑वा॒ आप॒स्ताभि॑रे॒वैन॑म्पवयति॒</p>
<h3 id="मनतर-20">मन्त्रः</h3>
<p>इन्द्रो॑ वृ॒त्रम॑हन् ।
सोऽ३॒॑ पोऽ३॒॑भ्य॑म्रियत ।
तासाँ॒य् यन्मेध्यँ॑य् य॒ज्ञिय॒ꣳ॒ सदे॑व॒म् आसी॒त् , तद् अप + उद॑क्रामत् ।</p>
<h4 id="टक-20">टीका</h4>
<p>17दर्भपुञ्जीत्यैः पवनं विधास्यन् दर्भांस्तावत्स्तौति - इन्द्र इति ।। इन्द्रेण हतो वृत्रः सोपोभि यत्रापस्तत्राम्रियत मृतो बभूव अपामुपरीत्यर्थः । &lsquo;अभिरभागे&rsquo; इत्यभेः कर्मप्रवचनीयत्वम्, &lsquo;कर्मप्रवचनीययुक्ते द्वितीया&rsquo; इत्यप्शब्दात् द्वितीया, तस्याः &lsquo;ऊडिदम्&rsquo; इत्याद्युदात्तत्वम्, &lsquo;स्वरितो वाऽनुदात्ते पदादौ&rsquo; इत्योकारस्स्वर्यते, &lsquo;उदात्तस्वरितयोर्यणः&rsquo; इत्यट्स्वरितत्वम् । तासामपां यन्मेध्यं शुद्धं रूपम् । पूर्ववद्यत् । यज्ञियं यज्ञार्हम् । पूर्ववद्धः । सदेवं देवसहितं देवयोग्यमित्यर्थः । यदीदृशं रूपमासीत्, तदपोदक्रामत् अपोपहायोर्ध्वमगच्छत् ।</p>
<h3 id="मनतर-21">मन्त्रः</h3>
<p>ते द॒र्भा अ॑भवन् ।
यद् द॑र्भपुञ्जी॒लैᳶ प॒वय॑ति॒ , या ए॒व मेध्या॑ य॒ज्ञिया॒स्  , सदे॑वा॒ आप॒स् , ताभि॑र् ए॒वैन॑म् पवयति ।</p>
<h4 id="टक-21">टीका</h4>
<p>ते दर्भा अभवन् तद्दर्भभावं प्रत्यपद्यत । दर्भापेक्षया बहुवचनम् । तस्माद्दर्भपुञ्जीलैः पावनेन मेध्यत्वादिगुणादिभिरद्भिर्यजमानः पावितो भवति । तेन &lsquo;दर्भपुञ्जीलैः पावयेत्&rsquo; इति विधिर्गम्यते । &lsquo;प्वादीनां ह्रस्वः&rsquo; इति व्यत्ययेन णिच्यपि प्रवर्तते । &lsquo;संज्ञापूर्वको विधिरनित्यः&rsquo; इति वा वृद्धिर्न क्रियते ।।</p>
<h3 id="सयकतमनतर-17">संयुक्तमन्त्रः</h3>
<p>द्वाभ्या᳚म्पवयत्यहोरा॒त्राभ्या॑मे॒वैन॑म्पवयति त्रि॒भिᳶ प॑वयति॒ त्रय॑ इ॒मे लो॒का ए॒भिरे॒वैनँ॑ल्लो॒कैᳶ प॑वयति प॒ञ्चभिः॑ [7]<br>
प॒व॒य॒ति॒ पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञायै॒वैन॑म्पवयति ष॒ड्भिᳶ प॑वयति॒ षड्वा ऋ॒तव॑ ऋ॒तुभि॑रे॒वैन॑म्पवयति स॒प्तभि॑ᳶ पवयति स॒प्त छन्दाꣳ॑सि॒ छन्दो॑भिरे॒वैन॑म्पवयति न॒वभि॑ᳶ पवयति॒ नव॒ वै पुरु॑षे प्रा॒णास्सप्रा॑णमे॒वैन॑म्पवय॒त्येक॑विꣳशत्या पवयति॒ दश॒ हस्त्या॑ अ॒ङ्गुल॑यो॒ दश॒ पद्या॑ आ॒त्मैक॑वि॒ꣳ॒शो यावा॑ने॒व पुरु॑ष॒स्तमप॑रिवर्गम् [8]<br>
प॒व॒य॒ति॒</p>
<h3 id="मनतर-22">मन्त्रः</h3>
<p>द्वाभ्या᳚म् पवयति ।
अ॒हो॒रा॒त्रा॒भ्या॑म् ए॒वैन॑म् पवयति ।<br>
त्रि॒भिᳶ प॑वयति । त्रय॑ इ॒मे लो॒काः ।
ए॒भिर् ए॒वैनँ॑ल् लो॒कैᳶ प॑वयति ।</p>
<h4 id="टक-22">टीका</h4>
<p>18द्वाभ्यामित्यादयो गुणविधयः । एकस्मिन्पवने अवयुत्य वादा एते इति केचित् । नानासंख्याविधीनामेकवाक्यत्वासंभवाद्विकल्प इत्यन्ये । अत्र संख्याविशेषाः संख्येयविशेषं सन्निधाप्य तेन स्तू- यन्ते । त्रिभिः । &lsquo;षट्चतुर्भ्यो हलादिः&rsquo; इति भिस उदात्तत्वम् ।</p>
<h3 id="मनतर-23">मन्त्रः</h3>
<p>प॒ञ्चभि॑ᳶ पवयति [7] । पञ्चा᳚ख्षरा प॒ङ्क्तिः ।
पाङ्क्तो॑ य॒ज्ञः । य॒ज्ञाय ए॒वैन॑म् पवयति ।<br>
ष॒ड्भिᳶ प॑वयति ।
षड्वा ऋ॒तवः॑ । ऋ॒तुभि॑र् ए॒वैन॑म् पवयति ।</p>
<h4 id="टक-23">टीका</h4>
<p>पञ्चभिः । झल्युपोत्तमस्योदात्तत्वम् । पञ्चाक्षरेत्यादि । व्याख्यातम् । यज्ञाय । ननु सर्वेऽपि विधयः यज्ञायैव निर्वर्त्यन्ते, तत्कोस्य विशेषः? अयमस्ति विशेषः - यज्ञायैवेति यज्ञाविच्छेदः प्रतिपाद्यते; यथा यज्ञसंपादनैकरुचिः सर्वकालं भवति तथा पवयति । एवं नाम प्रशस्तं पञ्चभिः पवनमिति । षद्भिः । पूर्ववद्भिस उदात्तत्वम् ।</p>
<h3 id="मनतर-24">मन्त्रः</h3>
<p>स॒प्तभि॑ᳶ पवयति । स॒प्त छन्दाꣳ॑सि ।
छन्दो॑भिर् ए॒वैन॑म् पवयति ।</p>
<h4 id="टक-24">टीका</h4>
<p>सप्तभिः । पूर्ववदुपोत्तमस्योदात्तत्वम् । सप्त छन्दांसि गायत्र्यादीनि प्रधानानि । &lsquo;विश्वजनादीनां छन्दसि वेति वक्तव्यम्&rsquo; इति तुगभावः ।</p>
<h3 id="मनतर-25">मन्त्रः</h3>
<p>न॒वभि॑ᳶ पवयति ।
नव॒ वै पुरु॑षे प्रा॒णाः । सप्रा॑णम् ए॒वैन॑म् पवयति ।</p>
<h4 id="टक-25">टीका</h4>
<p>नवभिः । पर्वूवत्स्वरः । नव प्राणाः नवरन्ध्राधिष्ठानाः । सप्राणम् । शोधकगतं नवत्वं शोध्येऽपि पुरुषे नवत्वं प्रत्याययति । यद्वा - क्रियाविशेषणम्, सप्राणं यथा पवयति प्राणैरेनं पवयतीत्यर्थः ।</p>
<h3 id="मनतर-26">मन्त्रः</h3>
<p>एक॑विꣳशत्या पवयति ।
दश॒ हस्त्या॑ अ॒ङ्गुल॑यो॒ दश॒ पद्या॑ आ॒त्मैक॑वि॒ꣳ॒शः ।<br>
यावा॑ने॒व पुरु॑ष॒स् तम् अप॑रिवर्गम् पवयति [8] ।</p>
<h4 id="टक-26">टीका</h4>
<p>एकविंशत्या । महासङ्ख्यैषा, एका च विंशतिश्चैकविंशतिः । &lsquo;संख्या&rsquo; इति पूर्वपदप्रकृतिस्वरत्वम् । हस्त्याः हस्ते भवाः । &lsquo;शरीरावयवाच्च&rsquo; इति यत्, &lsquo;यतो नावः&rsquo; इत्याद्युदात्तत्वम् । पद्याः पादे भवाः। पर्वूवत्प्रत्ययः, स्वरश्च, &lsquo;पद्यत्यतदर्थे&rsquo; इति पद्भावः । आत्मा शरीरमेकविंशः एकविंशतेः पूरणः, &lsquo;तिविंशतेर्डिति&rsquo; इति तिलोपः । एवं यावान्पुरुषः तमपरिवर्गं किंचिदप्यपरिहाप्य समस्तमेव पवयति । छान्दसो वञ् । यद्वा - परिवर्जनीयं परिवर्गः, कर्मणि घञ्, &lsquo;चजोः कु घिण्यतोः&rsquo; इति कुत्वम् । नास्य परिवर्जनीयमस्तीति । व्यत्ययेन &lsquo;नञ्सुभ्याम्&rsquo; इति न क्रियते ।।</p>
<h3 id="सयकतमनतर-18">संयुक्तमन्त्रः</h3>
<p>चि॒त्पति॑स्त्वा पुना॒त्वित्या॑ह॒ मनो॒ वै चि॒त्पति॒र्मन॑सै॒वैन॑म्पवयति वा॒क्पति॑स्त्वा पुना॒त्वित्या॑ह वा॒चैवैन॑म्पवयति दे॒वस्त्वा॑ सवि॒ता पु॑ना॒त्वित्या॑ह सवि॒तृप्र॑सूत ए॒वैन॑म्पवयति॒ तस्य॑ ते पवित्रपते प॒वित्रे॑ण॒ यस्मै॒ कम्पु॒ने तच्छ॑केय॒मित्या॑हा॒शिष॑मे॒वैतामा शा᳚स्ते ॥ [9]</p>
<h3 id="मनतर-27">मन्त्रः</h3>
<p>चि॒त्पति॑स् त्वा पुना॒त्वित्या॑ह ।
मनो॒ वै चि॒त्पतिः॑ ।
मन॑सै॒व + एन॑म् पवयति ।<br>
वा॒क्पति॑स् त्वा पुना॒त्वित्या॑ह ।
वा॒चा + एवैन॑म् पवयति ।
दे॒वस्त्वा॑ सवि॒ता पु॑ना॒त्वित्या॑ह ।<br>
स॒वि॒तृप्र॑सूत ए॒वैन॑म् पवयति ।
तस्य॑ ते पवित्रपते प॒वित्रे॑ण॒ यस्मै॒ कम् पु॒ने तच्छ॑केय॒मित्या॑ह ।<br>
आ॒शिष॑म् ए॒वैताम् आशा᳚स्ते ॥ [9]</p>
<h4 id="टक-27">टीका</h4>
<p>10इदानीं मन्त्रार्थमनुसन्धत्ते - चित्पतिस्त्वा पुनात्वित्याहेति ।। चित्पतिः त्वा पुनातु इति यस्मादाह, तस्मात् मनसैव एनं पवयति । कुतः? मनो वै चित्पतिः चेतनस्येन्द्रियाणां वा पातृत्वात् चित्पतिः । &lsquo;पत्यावैश्वर्ये&rsquo; इत्यस्मिन् &lsquo;न भूवाक्चिद्दिधिषु&rsquo; इति प्रतिषिद्धे &lsquo;परादिश्छन्दसि बहुलम्&rsquo; इत्युत्तरपदाद्युदात्तत्वम् । वाक्पतिः वागिन्द्रियस्याधिष्ठाता । वाचा । &lsquo;सावेकाचः&rsquo; इति विभक्तेरुदात्तत्वम् । सवितृप्रसूत एव सवित्रा प्रेरित एव पवयति । &lsquo;तृतीया कर्मणि&rsquo; इति पूर्वपदप्रकृतिस्वरत्वम् । षू प्रेरणे । अनुज्ञाकर्मणस्तु सौतेः सविता सूतः, इति पदद्वयस्यासम्भवः; अनुदात्तत्वात् ह्रस्वान्तत्वाच्च । तस्य त इति । तच्छकेयमित्यन्तं यस्मादाह तस्मात् एतां तस्य ते इत्यादिस्वरूपामाशिषमात्मन आशास्ते यजमानः । यजमानत्वादस्य । यथोक्तं &lsquo;यजमानं वाचयति&rsquo; इति ।।</p>
<p>इति षष्ठे काण्डे प्रथमप्रश्ने प्रथमोनुवाकः ॥</p>
<h2 id="अनवक-२">अनुवाकः २</h2>
<h3 id="सयकतमनतर-19">संयुक्तमन्त्रः</h3>
<p>याव॑न्तो॒ वै दे॒वा य॒ज्ञायापु॑नत॒ त ए॒वाभ॑व॒न्॒य ए॒वँव्वि॒द्वान्‌य॒ज्ञाय॑ पुनी॒ते भव॑त्ये॒व</p>
<h3 id="मनतर-28">मन्त्रः</h3>
<p>याव॑न्तो॒ वै दे॒वा य॒ज्ञाया ऽपु॑नत॒ , त ए॒वाभ॑वन् ।<br>
य ए॒वँव् वि॒द्वान्‌ य॒ज्ञाय॑ पुनी॒ते भव॑त्ये॒व ।</p>
<h4 id="टक-28">टीका</h4>
<p>1अथ पवनस्यैवार्थवादशेषः - यावन्त इत्यादि ।। पुनर्वचनं प्राशस्त्यातिशयप्रदर्शनार्थम् । यत्परिमाणा देवा यज्ञार्थमपुनत सदर्भपुञ्जीलाभिरद्भिः दीक्षित्वा शुद्धाः ते तावन्त एवाभवन् भूतिमन्तस्सपन्नाः । एवं नाम प्रशस्ततममिदमिति यज्ञार्थेषु कर्मसु पवमानमादृतवन्त एव सिद्धिभाजो भवन्ति । यद्वा - यज्ञाय यज्ञसंपादने एव सर्वदा भूयास्मेत्यभिसन्धिना एतत्पवनमकुर्वन्निति । तस्माद्य एवं .विद्वान् यज्ञार्थमनेन विधिना शुद्धिमिच्छति स भवत्येव भूतिं भजते वर्धते इत्यर्थः ।।</p>
<h3 id="सयकतमनतर-20">संयुक्तमन्त्रः</h3>
<p>ब॒हिᳶ प॑वयि॒त्वान्तᳶ प्र पा॑दयति मनुष्यलो॒क ए॒वैन॑म्पवयि॒त्वा पू॒तन्दे॑वलो॒कम्प्र ण॑य॒त्य्</p>
<h3 id="मनतर-29">मन्त्रः</h3>
<p>ब॒हिᳶ प॑वयि॒त्वान्तᳶ प्र पा॑दयति ।
म॒नु॒ष्य॒लो॒क ए॒वैन॑म् पवयि॒त्वा पू॒तन् दे॑वलो॒कम् प्रण॑यति ।</p>
<h4 id="टक-29">टीका</h4>
<p>2बहिः पवयित्वाऽन्तः प्र पादयतीति विधिः ।। बहिरुदकसमीपे पवयित्वा शालायामन्तः प्रवेशयति । स्तौति - मनुष्यलोक इति । गतम् । प्रणयति प्रापयति ।।</p>
<h3 id="सयकतमनतर-21">संयुक्तमन्त्रः</h3>
<p>अदी᳚ख्षित॒ एक॒याहु॒त्येत्या॑हुस्स्रु॒वेण॒ चत॑स्रो जुहोति दीख्षित॒त्वाय॑ स्रु॒चा प॑ञ्च॒मीम्पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञमे॒वाव॑ रुन्द्ध॒</p>
<h3 id="मनतर-30">मन्त्रः</h3>
<p>अदी᳚ख्षित॒ एक॒या ऽऽहु॒त्या + इत्या॑हुः ।
स्रु॒वेण॒ चत॑स्रो जुहोति दीख्षित॒त्वाय॑ , स्रु॒चा प॑ञ्च॒मीम् ।<br>
पञ्चा᳚ख्षरा प॒ङ्क्तिः ।
पाङ्क्तो॑ य॒ज्ञः ।
य॒ज्ञमे॒वाव॑ रुन्धे ।</p>
<h4 id="टक-30">टीका</h4>
<p>3अथ दीक्षाहुतीर्विधास्यन् अभिमतसंख्याप्रतिपादनार्थमाह - अदीक्षित इति ।। एकयेति चतसृणामभावो लक्ष्यते, यदि चतस्रो न जुहुयात् तदा एकया अदीक्षित एव स्यादित्याहुः । तस्मात्स्रुवेण चतस्रो जुहोतीति विधिः । अन्ये तु ब्रुवते - एकाहुतिः दीक्षणीया । दीक्षाहुतीनामनेकत्वात् यदीमा दीक्षाहुतीर्न जुहुयात्, तदा दीक्षणीयया एकयाऽऽहुत्या दीक्षितत्वाभावात् अदीक्षित एव स्यादित्याहुः । तस्माद्दीक्षाहुतीर्जुहुयादिति । तत्र चतुष्टयं विधातुं चतस्र इत्युक्तम् । आहुतिशब्दे &lsquo;तादौ च&rsquo; इति गतेः प्रकृतिस्वरत्वम् । दीक्षितत्वाय दीक्षाहुतिभिरेव । दीक्षितस्संपद्यते इति कृत्वा तत उपपद्यते । मेखलया संयोजयति दीक्षितमित्यादि । ताश्च आकूत्या इत्याद्याः । स्रुचा पञ्चमीमिति । इयं च &lsquo;आपो देवीः'3 इत्यादिका । स्रुचा । &lsquo;सावेकाचः&rsquo; इति विभक्तेरुदात्तत्वम् । पञ्चाक्षरेति । व्याख्यातम् ।।</p>
<h3 id="सयकतमनतर-22">संयुक्तमन्त्रः</h3>
<p>आकू᳚त्यै प्र॒युजे॒ऽग्नये᳚ [10]<br>
स्वाहेत्या॒हाकू᳚त्या॒ हि पुरु॑षो य॒ज्ञम॒भि प्र॑यु॒ङ्क्ते यजे॒येति॑</p>
<h3 id="मनतर-31">मन्त्रः</h3>
<p>आकू᳚त्यै प्र॒युजे॒ ग्नये॒ स्वाहेत्या॑ह ।[10]<br>
आकू᳚त्या॒ हि पुरु॑षो य॒ज्ञम् अ॒भि प्र॑यु॒ङ्क्ते यजे॒येति॑ ।</p>
<h4 id="टक-31">टीका</h4>
<p>4मन्त्रार्थमनुसन्धत्ते - आकूत्या इत्यादि ।। आकूत्या संकल्पेन हि पुरुषो यजेयेति यज्ञमभि प्रयुङ्क्ते आभिमुख्येन मनसा यज्ञं प्रयोजयति । यस्मादेवं तस्मात् आकूत्यै प्रयुजे अग्नये स्वाहेति मन्त्रमाह ।।</p>
<h3 id="सयकतमनतर-23">संयुक्तमन्त्रः</h3>
<p>मे॒धायै॒ मन॑से॒ऽग्नये॒ स्वाहेत्या॑ह मे॒धया॒ हि मन॑सा॒ पुरु॑षो य॒ज्ञम॑भि॒गच्छ॑ति॒ सर॑स्वत्यै पू॒ष्णे᳚ऽग्नये॒ स्वाहेत्या॑ह॒ वाग्वै सर॑स्वती</p>
<h3 id="मनतर-32">मन्त्रः</h3>
<p>मे॒धायै॒ मन॑से॒ऽग्नये॒ स्वाहेत्या॑ह ।
मे॒धया॒ हि मन॑सा॒ पुरु॑षो य॒ज्ञम् अ॑भि॒गच्छ॑ति ।
सर॑स्वत्यै पू॒ष्णे᳚ऽग्नये॒ स्वाहेत्या॑ह ।
वाग्वै सर॑स्वती ।</p>
<h4 id="टक-32">टीका</h4>
<p>5मेधा ग्रन्थार्थधारणशक्तिः । तद्वत्त्वेन हि हेतुना पुरूषो मनसा यज्ञमभिगच्छति अभिप्राप्नोति ऊहापोहादिविज्ञानेन निश्चिनोति । सर्वत्र &lsquo;हि च&rsquo; इति निघाताभावः ।।</p>
<h3 id="सयकतमनतर-24">संयुक्तमन्त्रः</h3>
<p>पृथि॒वी पू॒षा वा॒चैव पृ॑थि॒व्या य॒ज्ञम्प्र यु॑ङ्क्त॒</p>
<h3 id="मनतर-33">मन्त्रः</h3>
<p>पृ॒थि॒वी पू॒षा ।
वा॒चैव पृ॑थि॒व्या य॒ज्ञम्प्र यु॑ङ्क्ते ।</p>
<h4 id="टक-33">टीका</h4>
<p>6पृथिवी पूषा; वृष्टिहेतुत्वात् । वाचा पृथिव्या च यज्ञं प्रयुङ्क्ते प्रवर्तयति । एकत्र &lsquo;सावेकाचः&rsquo; इति विभक्तेरुदात्तत्वम् । इतरत्र &lsquo;उदात्तयणो हल्पूर्वात्&rsquo; इति ।।</p>
<h3 id="सयकतमनतर-25">संयुक्तमन्त्रः</h3>
<p>आपो॑ देवीर्बृहतीर्विश्वशम्भुव॒ इत्या॑ह॒ या वै वर्ष्या॒स्ताः [11]<br>
आपो॑ दे॒वीर्बृ॑ह॒तीर्वि॒श्वश॑म्भुवो॒</p>
<h3 id="मनतर-34">मन्त्रः</h3>
<p>आपो॑ देवीर् बृहतीर् विश्वशम् भुव॒ इत्या॑ह ।<br>
या वै वर्ष्या॒स् , ता आपो॑ दे॒वीर् बृ॑ह॒तीर्वि॒श्वश॑म् भुवः [11] ।</p>
<h4 id="टक-34">टीका</h4>
<p>7आप इत्यादि ।। या वर्ष्या वर्षे भवा आपः, ता देव्यो बृहत्यो विश्वशम्भुवश्च । वर्षशब्दात् &lsquo;भवे छन्दसि&rsquo; इति यत् । अत्र मन्त्रे आप इत्यादीनामामन्त्रितत्वादामन्त्रितस्वरो भवति, तश्च आप इत्यपदात्परत्वात् षाष्ठिकमामन्त्रिताद्युदात्तत्वम् । &lsquo;विभाषितं विशेषवचने बहुवचनम्&rsquo; इति तस्याविद्यमानत्वनिषेधात्
शेषाणामाष्टमिकमामन्त्रिताद्युदात्तत्वम् । ब्राह्मणे त्वनामन्त्रितत्वात् यथास्वं स्वरप्रवृत्तिः । तत्र देवीशब्दः पचादिषु देवडिति पाठात् &lsquo;टिड्ढाणञ्&rsquo; इति ङीप्, उदात्तनिवृत्तिस्वरेणान्तोदात्तः । बृहतीशब्दः गौरादिङीषन्तः । उभयत्रापि &lsquo;वा छन्दसि&rsquo; इति पूर्वसवर्णदीर्घत्वम् । विश्वाऽपि प्रवृत्तिर्यासां प्रजानां सुखस्य भावयित्री । अन्तर्भावितण्यर्थात् भवतेः क्विप् । ण्यन्ताद्वा क्विपि &lsquo;बहुलमन्यत्रापि संज्ञाछन्दसोः&rsquo; इति णिलुक् । &lsquo;बहुव्रीहौ विश्वं संज्ञायाम्&rsquo; इति विश्वशब्दोन्तोदात्तः । वर्णाः खल्वापः सस्यादिनिष्पत्तिद्वारेण विश्वस्य लोकस्य सुखं भावयन्तीत्येवमुच्यते ।।</p>
<h3 id="सयकतमनतर-26">संयुक्तमन्त्रः</h3>
<p>यदे॒तद्यजु॒र्न ब्रू॒याद्दि॒व्या आपोऽशा᳚न्ता इ॒मल्लोँ॒कमा ग॑च्छेयु॒रापो॑ देवीर्बृहतीर्विश्वशम्भुव॒ इत्या॑हा॒स्मा ए॒वैना॑ लो॒काय॑ शमयति॒ तस्मा᳚च्छा॒न्ता इ॒मल्लोँ॒कमा ग॑च्छन्ति॒</p>
<h3 id="मनतर-35">मन्त्रः</h3>
<p>यद् ए॒तद् यजु॒र्न ब्रू॒याद् दि॒व्या आपोऽशा᳚न्ता इ॒मल् लोँ॒कम् आ ग॑च्छेयुः ।
आपो॑ देवीर् बृहतीर् विश्वशम् भुव॒ इत्या॑ह ।
अ॒स्मा ए॒वैना॑ लो॒काय॑ शमयति ।
तस्मा᳚च् छा॒न्ता इ॒मल् लोँ॒कम् आ ग॑च्छन्ति ।</p>
<h4 id="टक-35">टीका</h4>
<p>8मन्त्रपदानि व्याख्याय मन्त्रप्रयोजनमिदानीमाह - यदिति ।। नन्वियं त्रिपदा विराडेकादशाक्षरा, तत्किमुच्यते यदेतद्यजुरिति? अनवसानत्वमात्रेण यजुष्ट्वमुपचर्यते इत्यदोषः । यद्वा - स्वाहाकाराधिक्येन ऋग्यजुषसमुदायात्मकत्वात् अवयवधर्मेण समुदायो व्यपदिश्यते इति । दिवमन्तरिक्षं अर्हन्तीति दिव्याः, दण्डादित्वाद्यः । भवार्थे वा दिगादित्वाद्यति उत्सादित्वादन्तोदात्तत्वम् । अशान्ताः असुखा रोगाद्युपद्रवहेतवः इमं मनुष्यलोकमागच्छेयुः अस्मिन् मनुष्यलोके पतेयुः । तस्मात् &lsquo;आपः&rsquo; इत्युदितं यजुः यस्मादाह तस्मात् अस्मै दिव्याय लोकाय एना दिव्या आपः शमयति स्तोत्रेण प्रसाद्यास्य सुखाः करोति । तस्माच्छान्ताः इदानीमिमं लोकमागच्छन्ति ।।</p>
<h3 id="सयकतमनतर-27">संयुक्तमन्त्रः</h3>
<p>द्यावा॑पृथि॒वी इत्या॑ह॒ द्यावा॑पृथि॒व्योर्‌हि य॒ज्ञ उ॒र्व॑न्तरि॑ख्ष॒मित्या॑हा॒न्तरि॑ख्षे॒ हि य॒ज्ञो बृह॒स्पति॑र्नो ह॒विषा॑ वृधातु [12]<br>
इत्या॑ह॒ ब्रह्म॒ वै दे॒वाना॒म्बृह॒स्पति॒र्ब्रह्म॑णै॒वास्मै॑ य॒ज्ञमव॑ रुन्द्धे॒</p>
<h3 id="मनतर-36">मन्त्रः</h3>
<p>द्यावा॑पृथि॒वी इत्या॑ह॒ -
द्यावा॑पृथि॒व्योर्‌हि य॒ज्ञः ।
उ॒र्व॑न्तरि॑ख्ष॒मित्या॑ह - अ॒न्तरि॑ख्षे॒ हि य॒ज्ञः ।<br>
बृह॒स्पति॑र् नो ह॒विषा॑ वृधातु + इत्या॑ह । [12]
ब्रह्म॒ वै दे॒वाना॒म् बृह॒स्पतिः॑ ।
ब्रह्म॑णै॒वास्मै॑ य॒ज्ञमव॑ रुन्धे ।</p>
<h4 id="टक-36">टीका</h4>
<p>9द्यावाष्टथिवी इत्याहेति ।। द्यावाष्टथिव्यौ वर्धयितव्ये मन्त्र आह । क उपकारो भवति यज्ञस्येति चेत् आह - द्यावाष्टथिव्योर्हि यज्ञः, वृष्ट्यन्नादिना तदाश्रयत्वाद्यज्ञस्य । यद्वा - द्यावापृथिव्योः यज्ञफलं वर्तते तस्य तयोस्सुखार्थत्वात् । &lsquo;देवताद्वन्द्वे च&rsquo; इति पुर्वोत्तरपदयोर्युगपत्प्रकृतिस्वरत्वम् । ततः &lsquo;उदात्तयणः&rsquo; इति विभक्तेरुदात्तत्वम् । अन्तरिक्षे हि यज्ञ इति । अन्तरिक्षेऽपि हि यज्ञ इत्यर्थः । अन्तरिक्षाश्रयत्वान्मनसा द्रव्यप्रक्षेपादौ । यद्वा - अन्तरिक्षचारिणामपि सुखार्थत्वात् अन्तरिक्षेऽपि यज्ञफलम् । बृहस्पतिर्न इत्यादि । गतम् । बृहस्पतिशब्दो वनस्पत्यादिः पारस्करादिश्च ।।</p>
<h3 id="सयकतमनतर-28">संयुक्तमन्त्रः</h3>
<p>यद्ब्रू॒याद्वि॑धे॒रिति॑ यज्ञस्था॒णुमृ॑च्छेद्वृधा॒त्वित्या॑ह यज्ञस्था॒णुमे॒व परि॑ वृणक्ति</p>
<h3 id="मनतर-37">मन्त्रः</h3>
<p>यद्ब्रू॒याद्वि॑धे॒रिति॑ । य॒ज्ञ॒स्था॒णुम् ऋ॑च्छेत् ।<br>
वृ॒धा॒त्वित्या॑ह यज्ञस्था॒णुम् ए॒व परि॑ वृणक्ति ।</p>
<h4 id="टक-37">टीका</h4>
<p>10यद्बूयादिति ।। अत्र शाखान्तरे &lsquo;बृहस्पतिर्नो हविषा वृधेः&rsquo; इत्याम्नायते । वृधेर्लिङि विधेः । तन्निन्दति ब्राह्मणमितरविधानार्थम् । यज्ञस्थाणुं यज्ञप्रतिबन्धं यजमान ऋच्छेत् प्राप्नुयात्तस्मात् वृधात्वित्याह । उभयोरप्यनुकरणत्यात् तिङः परत्वेऽपि निघातो न निवर्तते । यस्माद्वृधात्वित्याह, तस्माद्यज्ञस्थाणुं परिवृणक्ति सर्वतो वर्जयति । वृजी वर्जने । वृधेर्ण्यन्ताल्लोटि &lsquo;बहुलमन्यत्रापि&rsquo; इति णिलुक्, विकरणव्यत्ययेन शः, वर्णव्यत्ययेन दीर्घत्वम् । वृधातु वर्धयत्वित्यर्थः ।।</p>
<h3 id="सयकतमनतर-29">संयुक्तमन्त्रः</h3>
<p>प्र॒जाप॑तिर्य॒ज्ञम॑सृजत॒ सो᳚ऽस्माथ्सृ॒ष्टᳶ परा॑ङै॒थ्स प्र यजु॒रव्ली॑ना॒त्प्र साम॒ तमृगुद॑यच्छ॒द्यदृगु॒दय॑च्छ॒त्तदौ᳚द्ग्रह॒णस्यौ᳚द्ग्रहण॒त्वमृ॒चा [13]<br>
जु॒हो॒ति॒ य॒ज्ञस्योद्य॑त्या अनु॒ष्टुप्छन्द॑सा॒मुद॑यच्छ॒दित्या॑हु॒स्तस्मा॑दनु॒ष्टुभा॑ जुहोति य॒ज्ञस्योद्य॑त्यै॒</p>
<h3 id="मनतर-38">मन्त्रः</h3>
<p>प्र॒जाप॑तिर् य॒ज्ञम् अ॑सृजत ।
सो᳚ ऽस्माथ् सृ॒ष्टᳶ परा॑ङैत् ।
स प्र यजु॒रव्ली॑ना॒त्प्र साम॒ , तम् ऋगुद॑यच्छत् ।</p>
<p>यद् ऋगु॒दय॑च्छ॒त् , तदौ᳚द्ग्रह॒णस्यौ᳚द्ग्रहण॒त्वम् ।
ऋ॒चा जु॒हो॒ति॒ , य॒ज्ञस्योद्य॑त्यै । [13]</p>
<p>अ॒नु॒ष्टुप् छन्द॑सा॒म् उद॑यच्छ॒द् इत्या॑हुः ।
तस्मा॑द् अनु॒ष्टुभा॑ जुहोति , य॒ज्ञस्योद्य॑त्यै ।</p>
<h4 id="टक-38">टीका</h4>
<p>11अथौद्ग्रहणहोमं विधास्यन् पदं तावन्निर्वक्तुमाह - प्रजापतिरित्यादि ।। प्रजापतिना सृष्टो यज्ञः अस्मात्प्रजापतिसकाशात् पराङैत् पराङ्मुखोगच्छत् । परागञ्चतीति ऋत्विगादिना क्विनि हल्ङ्यादिसंयोगान्तलोपयोः &lsquo;क्विन्प्रत्ययस्य कुः&rsquo; इति कुत्वम्, &lsquo;अनिगन्तोञ्चतौ&rsquo; इति गतेः प्रकृतिस्वरत्वम् । अथ स यज्ञ आत्मानमानेतुमागतं यजुः प्राव्लीनात् प्रावृणोत्प्राच्छादयत् । व्ली वरणे । साम च प्राव्लीनात् । &lsquo;चादिलोपे विभाषा&rsquo; इति तिङ्विभक्तिर्न निहन्यते । अय &lsquo;विश्वे देवस्य&rsquo; इत्यादिका ऋक्तं यज्ञमुदयच्छत् उद्गृह्यानीतवती । यस्मादियमृगुदयच्छत् तस्मादियमृगुद्ग्रहणी । &lsquo;कृत्यल्युटो बहुलम्&rsquo; इति कर्तरि ल्युट् । यस्मादियमृगुद्ग्रहणी तस्मादनेन मन्त्रेण क्रियमाणस्य औद्ग्रहणहोमस्य औद्ग्रहणत्वम् । &lsquo;तस्माद्यज्ञस्यानयनार्थमौद्ग्रहणं जुहुयात्&rsquo; इति विधिरनुमीयते । ऋचा जुहोतीति ऋक्त्वस्य विधिः । फलमाह - यज्ञस्योद्यत्यै &lsquo;तादौ च निति&rsquo; इति पूर्वपदप्रकृतिस्वरत्वम् । छन्दसां मध्ये अनुष्टुबुदयच्छदित्याहुः । तस्मादनुष्टुभा जुहोतीत्यनुष्टप्त्वस्य विधिः । तदेव फलम् । एवमस्य मन्त्रस्य ऋक्त्वमनुष्टुप्त्वं च ज्ञात्वैव होमः कर्तव्य इति भावः ।।</p>
<h3 id="सयकतमनतर-30">संयुक्तमन्त्रः</h3>
<p>द्वाद॑श वाथ्सब॒न्धान्युद॑यच्छ॒न्नित्या॑हु॒स्तस्मा᳚द्द्वाद॒शभि॑र्वाथ्सबन्ध॒विदो॑ दीख्षयन्ति॒</p>
<h3 id="मनतर-39">मन्त्रः</h3>
<p>द्वाद॑श वाथ्सब॒न्धान्य् उद॑यच्छ॒न्न् इत्या॑हुः ।<br>
तस्मा᳚द् द्वाद॒शभि॑र् वाथ्सबन्ध॒विदो॑ दीख्षयन्ति ।</p>
<h4 id="टक-39">टीका</h4>
<p>12कथमिदं चापि ज्ञातव्यमित्याह - द्वादशेति ।। वत्सस्य बन्धनानि वत्सबन्धाः, वत्सो यैर्बद्ध्वा आनीयते, त इव वात्सबन्धामि, &lsquo;शर्करादिभ्योण्&rsquo; इतीवार्थेऽण् । तानि द्वादश यज्ञमुदयच्छन्नित्याहुः । वत्स इव यज्ञो द्वादशभिर्बन्धैर्बद्ध अनीयते इत्याहुः । तानि च विश्वे इत्यादीनि द्वादश पदानि एतदृक्संबन्धीनि । तस्मादेभिः द्वादशिभिः पदैः ज्ञायमानैः वात्सबन्धविदस्सन्तोध्वर्यवो दीक्षयन्ति । &lsquo;झल्युपोत्तमम्&rsquo; इत्युपोत्तमस्योदात्तत्वम् । एवमस्या ऋचः पदसंख्या स्तुता । केचिदाहुः - आकूत्या इत्यादीनि ध्रुवाहुतिसंबन्धीनि । अस्वाहाकाराणि पदानि द्वादश वात्सबन्धानीति । अथवा - अग्निरेक एव सर्वत्रेति आकूत्या इत्यादीनि नव पदानि ऋचि पितृदेवत्यव्यतिरिक्तानि त्रीणि द्वादशेति । उद्ग्रहण्यधिकारे कः प्रसंगोन्येषामिति चिन्त्यमेतत् ।।</p>
<h3 id="सयकतमनतर-31">संयुक्तमन्त्रः</h3>
<p>सा वा ए॒षर्ग॑नु॒ष्टुग्वाग॑नु॒ष्टुग्यदे॒तय॒र्चा दी॒ख्षय॑ति वा॒चैवैन॒ꣳ॒ सर्व॑या दीख्षयति॒</p>
<h3 id="मनतर-40">मन्त्रः</h3>
<p>सा वा ए॒षा + ऋग॑नु॒ष्टुक् ।
वाग् अ॑नु॒ष्टुक् ।<br>
यदे॒तया + ऋ॒र्चा दी॒ख्षय॑ति , वा॒चैवैन॒ꣳ॒ सर्व॑या दीख्षयति ।</p>
<h4 id="टक-40">टीका</h4>
<p>13अथ प्रकारान्तरेणानुष्टुप्त्वं स्तूयते - सा वा एषेति ।। ऋक्सर्वा अनुष्टुप् &lsquo;वागनुष्टुक्&rsquo; इति प्रदेशान्तरे दर्शनात् सैषा वागनुष्टुक् । तस्मादेतया अनुष्टुभा ऋचा दीक्षयति सर्वया वाचा एनं दीक्षयति ।।</p>
<h3 id="सयकतमनतर-32">संयुक्तमन्त्रः</h3>
<p>विश्वे॑ दे॒वस्य॑ ने॒तुरित्या॑ह सावि॒त्र्ये॑तेन॒ मर्तो॑ वृणीत स॒ख्यम् [14]<br>
इत्या॑ह पितृदेव॒त्यै॑तेन॒ विश्वे॑ रा॒य इ॑षुध्य॒सीत्या॑ह वैश्वदे॒व्ये॑तेन॑ द्यु॒म्नँव्वृ॑णीत पु॒ष्यस॒ इत्या॑ह पौ॒ष्ण्ये॑तेन॒ सा वा ए॒षर्ख्स॑र्वदेव॒त्या॑ यदे॒तय॒र्चा दी॒ख्षय॑ति॒ सर्वा॑भिरे॒वैन॑न्दे॒वता॑भिर्दीख्षयति</p>
<h3 id="मनतर-41">मन्त्रः</h3>
<p>विश्वे॑ दे॒वस्य॑ ने॒तुर् इत्या॑ह ।
सा॒वि॒त्र्ये॑तेन॒ मर्तो॑ वृणीत स॒ख्यम् इत्या॑ह । [14]<br>
पि॒तृ॒दे॒व॒त्यै॑तेन॒ विश्वे॑ रा॒य इ॑षुध्य॒सीत्या॑ह ।
वै॒श्व॒दे॒व्ये॑तेन॑ द्यु॒म्नँव् वृ॑णीत पु॒ष्यस॒ इत्या॑ह पौ॒ष्ण्य् ए॑तेन॑ ।<br>
सा वा ए॒षर्ख्स॑र्वदेव॒त्या॑ यदे॒तय॒र्चा दी॒ख्षय॑ति ।
सर्वा॑भिर् ए॒वैन॑न् दे॒वता॑भिर् दीख्षयति ।</p>
<h4 id="टक-41">टीका</h4>
<p>14अथ सर्वदेवत्यतया ऋगियं स्तूयते - सावित्री सवितृदेवत्या नेता देवस्सवितेति कृत्वा । उदात्तनिवृत्तिस्वरेण ङीप उदात्तत्वम्, &lsquo;उदात्तस्वरितयोर्यणः&rsquo; इति संहितायां ततः परस्स्वर्यते । पितृदेवत्या, मर्त इति म्रियत्यर्थश्रुतेः । देवतान्तात्तादर्थ्ये यत् । वैश्वदेवी; विश्वश्रुतेः । पोष्णी; पुष्यसे इति पुष्ट्यर्थश्रुतेः । सा तादृश्येषा ऋक् सर्वदेवत्या । पूर्ववद्यत् । यदेतयेत्यदि । गतम् ।।</p>
<h3 id="सयकतमनतर-33">संयुक्तमन्त्रः</h3>
<p>स॒प्ताख्ष॑रम्प्रथ॒मम्प॒दम॒ष्टाख्ष॑राणि॒ त्रीणि॒</p>
<h3 id="मनतर-42">मन्त्रः</h3>
<p>स॒प्ताख्ष॑रम् प्रथ॒मम् प॒दम् अ॒ष्टाख्ष॑राणि॒ त्रीणि ।</p>
<h4 id="टक-42">टीका</h4>
<p>15अथ सर्वच्छन्दस्त्वेन स्तूयते - सप्ताक्षरं प्रथमं पदं प्रथमः पादः । अष्टाक्षराणि त्रीणि शिष्टानि पदानि द्वितीयतृतीयचतुर्थानि । ननु द्वितीयं सप्ताक्षरम्? इयादिपूरणेनाष्टाक्षरं भविष्यति । तर्ह्यनेन न्यायेन प्रथममप्यष्टाक्षरं स्यात्? प्रयोजनाभावादियादिपूरणाप्रवृतेः । द्वितीये त्वस्ति प्रयोजनम् । अष्टाक्षराणि त्रीण्येतत्संपादनार्थत्वात् । ननु समाने सप्ताक्षरत्वे किं कारणमेकं यथा समाम्नातं सप्ताक्षरमाह, इतरं त्वियादिपूरणेनाष्टाक्षरम् । उच्यते - न न्यूनाक्षरत्वमात्रेणेयादिना पूरयितव्यम्, अपि तु वृत्त्यनुरोधेन, तत्राष्टाक्षरस्य पादस्य वृत्तिलक्षणं पञ्चममक्षरं सप्तमं च लघु स्यात्, षष्ठं गुर्विति, न च प्रथमे पादे इयादिपूरिते अभीष्टवृत्तिलाभः; सत्यप्यस्मिन् सप्तमस्य गुरुत्वात् षष्ठस्य लघुत्वापत्तेः, पञ्चमस्य प्रागेव लघुत्वात् । तस्मादियादिपूरणाप्रसंगात् सप्ताक्षरं प्रथममित्याह । द्वितीये त्वियादिपूरणे सप्तमस्य लघुवृत्तित्वं क्रियते इति तस्येयादिपूरणस्य युक्तत्वात् अष्टाक्षराणि त्रीण्याहेति वेदितव्यम् ।।</p>
<h3 id="सयकतमनतर-34">संयुक्तमन्त्रः</h3>
<p>यानि॒ त्रीणि॒ तान्य॒ष्टावुप॑ यन्ति॒ यानि॑ च॒त्वारि॒ तान्य॒ष्टौ यद॒ष्टाख्ष॑रा॒ तेन॑ [15]<br>
गा॒य॒त्री यदेका॑दशाख्षरा॒ तेन॑ त्रि॒ष्टुग्यद्द्वाद॑शाख्षरा॒ तेन॒ जग॑ती॒ सा वा ए॒षर्ख्सर्वा॑णि॒ छन्दाꣳ॑सि॒ यदे॒तय॒र्चा दी॒ख्षय॑ति॒ सर्वे॑भिरे॒वैन॒ञ्छन्दो॑भिर्दीख्षयति</p>
<h3 id="मनतर-43">मन्त्रः</h3>
<p>यानि॒ त्रीणि॒ तान्य॒ष्टावुप॑ यन्ति ।<br>
यानि॑ च॒त्वारि॒ तान्य॒ष्टौ ।
यद॒ष्टाख्ष॑रा॒ तेन॑ गा॒य॒त्री ।[15]<br>
यदेका॑दशाख्षरा॒ तेन॑ त्रि॒ष्टुग् ।
यद् द्वाद॑शाख्षरा॒ तेन॒ जग॑ती॒ सा वा ए॒षर्ख्सर्वा॑णि॒ छन्दाꣳ॑सि ।
यदे॒तय॒र्चा दी॒ख्षय॑ति॒ , सर्वे॑भिर् ए॒वैन॒ञ् छन्दो॑भिर् दीख्षयति ।</p>
<h4 id="टक-43">टीका</h4>
<p>16अथ छन्दसां संख्याविशेषानुत्पादयति- यमिति ।। इयमेकत्रिंशदक्षरा, अष्टौ, एकादश च, द्वादश च एकत्रिंशद्भवन्ति । तत्र प्रथमस्य सप्ताक्षरस्य यानि त्रीण्यक्षराणि तान्यष्टौ तृतीयपादात्मकान्यक्षराणि उपयन्ति उपगच्छन्ति । अथ यान्यवशिष्टानि चत्वारि, तानि चाष्टौ चतुर्थपादाक्षराण्युपयन्ति । द्वितीयः पादोष्टाक्षर एवावतिष्ठते । तथा सति यस्मादियमष्टाक्षरा द्वितीयेन पादेन, तेनेयं गायत्री । यस्मादियमेकादशाक्षरा तृतीयेन पादेन, तेनेयं त्रिष्टुक् । यस्माच्चेयं द्वादशाक्षरा चतुर्थेन पादेन, तेनेयमृग्जगती । एतान्येव प्रधानानि सवनत्रयगतानि छन्दांसि । तस्मात्तादृश्येषा ऋक् सर्वाणि छन्दांसि । यदेतयेत्यादि । गतम् । यद्द्वाभ्यामष्टाक्षराभ्यां द्वादशाक्षरेण च एकोनोष्णिगिति उष्णिक्परिगृहीता । चतर्भिरष्टाक्षरैरनुष्टुप् इत्यनुष्टुप्परिगृहीता । बृहती, द्वादशाक्षरा त्रयश्चाष्टाक्षरा इति बृहती परिगृहीता । पङ्क्तिः, द्वादशाक्षरा अष्टाक्षरा चेति पक्ङ्तिः परिगृहीता । गायत्र्यादयस्तु प्राधान्याद्ब्राह्मणेन दर्शिता इति वेदितव्यम् ।।</p>
<h3 id="सयकतमनतर-35">संयुक्तमन्त्रः</h3>
<p>स॒प्ताख्ष॑रम्प्रथ॒मम्प॒दꣳ स॒प्तप॑दा॒ शक्व॑री प॒शव॒श्शक्व॑री प॒शूने॒वाव॑ रुन्द्ध॒ एक॑स्माद॒ख्षरा॒दना᳚प्तम्प्रथ॒मम्प॒दन्तस्मा॒द्यद्वा॒चोऽना᳚प्त॒न्तन्म॑नु॒ष्या॑ उप॑ जीवन्ति</p>
<h3 id="मनतर-44">मन्त्रः</h3>
<p>स॒प्ताख्ष॑रम् प्रथ॒मम् प॒दम्।
स॒प्तप॑दा॒ शक्व॑री ।
प॒शव॒श् शक्व॑री ।
प॒शून् ए॒वाव॑ रुन्धे ।
एक॑स्माद् अ॒ख्षरा॒द् अना᳚प्तम् प्रथ॒मम् प॒दम् ।
तस्मा॒द् यद् वा॒चोऽना᳚प्त॒न् तन्म॑नु॒ष्या॑ उप॑ जीवन्ति ।</p>
<h4 id="टक-44">टीका</h4>
<p>17इदानीं प्रथमस्य सप्ताक्षरत्वमपि महते गुणायेत्याह - यस्मादियं प्रथमपादे सप्तत्वसंख्ययाऽवरुद्धा, यतश्च सप्तपदा शक्वरी सप्तभिरष्टाक्षरैश्शक्वरी षट्पञ्चाशदक्षरेति, यस्माच्च पशवः शक्वरी शाक्वराः पशव इति तस्मादेतयर्चा दीक्षितः पशूनवरुन्धे । किं चेत्याह - एकस्मादिति । यस्मादियं प्रथमे पादे एकस्मादक्षरादनाप्ता एकमक्षरमभिसमीक्ष्य अपूर्णा वर्तते तस्मादनया ईदृक्स्वभावया आहुतिकरणात् यद्बाचोनाप्तमपरिपूर्णं तुरीयं तदेवाद्यापि मनुप्या उपजीवन्ति । &lsquo;तुरीयं वाचो मनुष्या वदन्ति&rsquo; इति ।।</p>
<h3 id="सयकतमनतर-36">संयुक्तमन्त्रः</h3>
<p>पू॒र्णया॑ जुहोति पू॒र्ण इ॑व॒ हि प्र॒जाप॑तिᳶ प्र॒जाप॑ते॒राप्त्यै॒ न्यू॑नया जुहोति॒ न्यू॑ना॒द्धि प्र॒जाप॑तिᳶ प्र॒जा असृ॑जत प्र॒जाना॒ꣳ॒ सृष्ट्यै᳚ ॥ [16]</p>
<h3 id="मनतर-45">मन्त्रः</h3>
<p>पू॒र्णया॑ जुहोति ।
पू॒र्ण इ॑व॒ हि प्र॒जाप॑तिᳶ ,
प्र॒जाप॑ते॒राप्त्यै᳚ ।
न्यू॑नया जुहोति ।
न्यू॑ना॒द्धि प्र॒जाप॑तिᳶ प्र॒जा असृ॑जत , प्र॒जाना॒ꣳ॒ सृष्ट्यै᳚ ॥ [16]</p>
<h4 id="टक-45">टीका</h4>
<p>18एवं न्यूनत्वं निन्दितम् । अधुना पूर्णत्वं न्यूनत्वं च स्तूयते - पूर्णयेति ।। यस्माद्द्वितीयादिभिः पादैः पूर्णस्वभावा वाक् तस्मादनया होमः प्रजानां सृष्ट्यै भवति । कुतः? न्यूनाद्धि प्रजापतिः प्रजा असृजत, नितरामूनं न्यूनं प्रशान्तविकारमुपादानम् । एतस्माद्धि प्रजास्सृष्टाः मृत्पिण्डादिव घटशरावादिविकाराः । प्रजापतिशब्दे &lsquo;पत्यावैश्वर्ये&rsquo; इति पूर्वपदप्रकृतिस्वरत्वम् । अव्ययपूर्वपदप्रकृतिस्वरत्वेन न्यनूशब्दे &lsquo;उदात्तस्वरितयोर्यणः&rsquo; इति संहितायां ततः परः ऊकारस्स्वर्यते । असृजतेति &lsquo;हि च&rsquo; इति निघाताभावे अनुदात्तत्वम् ।।</p>
<p>इति षष्ठे प्रथमे द्वितीयोनुवाकः ॥</p>
<h3 id="सयकतमनतर-37">संयुक्तमन्त्रः</h3>
<p>ऋ॒ख्सा॒मे वै दे॒वेभ्यो॑ य॒ज्ञायाति॑ष्ठमाने॒ कृष्णो॑ रू॒पङ्कृ॒त्वाप॒क्रम्या॑तिष्ठता॒न्ते॑ऽमन्यन्त॒ यँव्वा इ॒मे उ॑पाव॒र्थ्स्यत॒स्स इ॒दम्भ॑विष्य॒तीति॒ ते उपा॑मन्त्रयन्त॒ ते अ॑होरा॒त्रयो᳚र्महि॒मान॑मपनि॒धाय॑ दे॒वानु॒पाव॑र्तेताम्</p>
<h3 id="मनतर-46">मन्त्रः</h3>
<p>ऋ॒ख्सा॒मे वै दे॒वेभ्यो॑ य॒ज्ञायाति॑ष्ठमाने॒ कृष्णो॑ रू॒पङ् कृ॒त्वाऽप॒क्रम्या॑तिष्ठताम् ।<br>
ते॑ऽमन्यन्त॒ -
यँव् वा इ॒मे उ॑पाव॒र्थ्स्यत॒स् स इ॒दम् भ॑विष्य॒तीति॒ ते उपा॑मन्त्रयन्त ।<br>
ते अ॑होरा॒त्रयो᳚र् महि॒मान॑म् अपनि॒धाय॑ दे॒वानु॒पाव॑र्तेताम् ।</p>
<h4 id="टक-46">टीका</h4>
<p>1कृष्णाजिनेन दीक्षां विधास्यन् तद्गुणानाह - ऋक्सामे इति ।। ऋक्च साम च ऋक्सामे, अचतुरादिसूत्रे अच्प्रत्ययान्तो निपात्यते । ते यज्ञार्थं देवेभ्यः अतिष्ठमाने अप्रकाशमाने अप्रकाशनहेतोः कृष्णमृगो भूत्वा तदीयं च रूपं कृत्वा देवसकाशादपक्रम्यातिष्ठतां कुत्रापि स्थिते । &lsquo;श्लाघह्नुञ्स्थाशपाम्&rsquo; इति देवानां संप्रदानत्वम् । तिष्ठतेर्हेतौ शानच्, &lsquo;प्रकाशनस्थेयाख्ययोश्च&rsquo; इत्यात्मनेपदम् । ते देवा अमन्यन्त यमिमे ऋक्सामे उपावर्त्स्यतः उपगन्तुमाभिमुख्येन वत्स्यतः स इदं विश्वं यागद्वारेण भविष्यति विश्वाधिपत्ये स्थास्यतीत्यर्थः । यद्वा - इदमिति क्रियाविशेषणम् । इदमत्र भविष्यति वर्धिष्यते एषा सर्वा विभूतिस्तस्येति यावत् । यद्वा - इदं विश्वं प्राप्स्यति, भू प्राप्तौ, आत्मनेपदी, चुरादिराधृषीयः, व्यत्ययेन परस्मैपदम् । &lsquo;वृद्भ्यस्स्यसनोः&rsquo; इति वृतेः परस्मैपदम्, &lsquo;न वृद्भ्यश्चतुर्भ्यः&rsquo; इतीट्प्रतिषेधः । एवमीदृशोरनयोर्महिमा । इमे च अस्मानुपहायापक्रान्ते, तत्किमिति तूष्णीमास्महे इतीत्थं संजातमतयो देवास्ते उपामन्त्रयन्त ते ऋक्सामे रहस्युपच्छन्दितवन्तः अस्मानुपावर्तेथामिति । अथ ते ऋक्सामे अहोरात्रयोर्महिमानं महनीयं गुणं शुक्लकृष्णरूपं अपनिधायापादाय आत्मनि निधाय कृष्णमृगात्मनि रूपे स्थापयित्वा । यद्वा - उपार्थे अपशब्दः, उपनिधाय तेन रूपेण देवानुपावर्तेतामुपागच्छताम् । महिमानमिति महच्छब्दादिमानिच्, महतेर्वा औणादिक इमनिच् ।।</p>
<h3 id="सयकतमनतर-38">संयुक्तमन्त्रः</h3>
<p>ए॒ष वा ऋ॒चो वर्णो॒ यच्छु॒क्लङ्कृ॑ष्णाजि॒नस्यै॒ष साम्नो॒ यत्कृ॒ष्णम्</p>
<h3 id="मनतर-47">मन्त्रः</h3>
<p>ए॒ष वा ऋ॒चो वर्णो॒ यच् छु॒क्लङ् कृ॑ष्णाजि॒नस्य ।
ए॒ष साम्नो॒ यत् कृ॒ष्णम् ।</p>
<h4 id="टक-47">टीका</h4>
<p>2कः पुनस्स महिमा? योहोरात्राभ्यां ऋक्सामयोस्सक्रान्तः सोद्यत्वे कृष्णमृगस्याजिने दृश्यते । तत्रापि को वा ऋचो महिमा, को वा साम्न इत्याह - एष वा इति ।। एष वा ऋचो वर्णः अह्नः ऋचि संक्रान्तः । कः? यच्छुक्लं रूपं कृष्णाजिनस्य सम्बन्धि । एष साम्नो वर्णः रात्रेस्साम्नि संक्रान्तः, यत्कृष्णं रूपं कृष्णाजिनस्य ।।</p>
<h3 id="सयकतमनतर-39">संयुक्तमन्त्रः</h3>
<p>ऋ॑ख्सा॒मयो॒श्शिल्पे᳚ स्थ॒ इत्या॑हर्ख्सा॒मे ए॒वाव॑ रुन्ध</p>
<h3 id="मनतर-48">मन्त्रः</h3>
<p>ऋ॒ख्सा॒मयो॒श् शिल्पे᳚ स्थ॒ इत्या॑ह । ऋ॒ख्सा॒मे ए॒वाव॑ रुन्धे ।</p>
<h4 id="टक-48">टीका</h4>
<p>3अधुना अमुमेवार्थं मन्त्रार्थेऽपि प्रदर्शयति - ऋक्सामयोरिति ।। शिल्पं कौशलं, ऋक्सामयोः कौशलोपार्जिते स्थ इति कृष्णाजिनस्य शुक्लकृष्णे राजी उच्येते । तस्मादेतदभिधानं ऋक्सामयोराप्त्यै भवति ।।</p>
<h3 id="सयकतमनतर-40">संयुक्तमन्त्रः</h3>
<p>ए॒षः [17]<br>
वा अह्नो॒ वर्णो॒ यच्छु॒क्लङ्कृ॑ष्णाजि॒नस्यै॒ष रात्रि॑या॒ यत्कृ॒ष्णँय्यदे॒वैन॑यो॒स्तत्र॒ न्य॑क्त॒न्तदे॒वाव॑ रुन्द्धे</p>
<h3 id="मनतर-49">मन्त्रः</h3>
<p>ए॒षः वा अह्नो॒ वर्णो॒ यच्छु॒क्लङ् , कृ॑ष्णाजि॒नस्यै॒ष रात्रि॑या॒ यत् कृ॒ष्णँय् ,
यदे॒वैन॑यो॒स्तत्र॒ न्य॑क्त॒न् तदे॒वाव॑ रुन्धे ।</p>
<h4 id="टक-49">टीका</h4>
<p>4कतरः पुनस्तर्ह्यनयोरह्नो वर्णः, कतरो रात्रेरित्याह - एष वा इति ।। यद्वा - पूर्वमृक्सामगुणत्वेन कृष्णाजिनस्य शुक्लकृष्णे स्तुते । अधुना अहोरात्रगुणत्वेन स्तोतुमाह - एष वा इति ।। मन्त्रे ऋक्सामयोश्शिल्पे इति अहोरात्रयोश्शुक्लकृष्णे ऋक्सामसंक्रान्तरूपतयोच्येते; तथैवाह - यदेवैनयोरहोरात्रयोस्सम्बन्धि तत्र ऋक्सामयोः न्यक्तं तदेवावरुन्धे अव्यवधानेनैवाहरात्रगुणौ प्राप्नोति, न पुनः ऋक्सामद्वारेण । यं महिमानमृक्सामे प्राप्नुतां, तं स्वयमहोरात्रसकाशादेव प्राप्नोतीत्यर्थः । पूर्ववद्गतेरुदात्तत्वम्, ततः परस्य च स्वरितत्वम् ।।</p>
<h3 id="सयकतमनतर-41">संयुक्तमन्त्रः</h3>
<p>कृ॒ष्णा॒जि॒नेन॑ दीख्षयति॒</p>
<h3 id="मनतर-50">मन्त्रः</h3>
<p>कृ॒ष्णा॒जि॒नेन॑ दीख्षयति</p>
<h4 id="टक-50">टीका</h4>
<p>5एवं स्तुत्वा इदानीं विधत्ते - कृष्णाजिनेन दीक्षयतीति ।। दीक्षितं संयोजयतीत्यर्थः ।।</p>
<h3 id="सयकतमनतर-42">संयुक्तमन्त्रः</h3>
<p>ब्रह्म॑णो॒ वा ए॒तद्रू॒पँय्यत्कृ॑ष्णाजि॒नम्ब्रह्म॑णै॒वैन॑न्दीख्षयती॒मान्धिय॒ꣳ॒ शिख्ष॑माणस्य दे॒वेत्या॑ह यथाय॒जुरे॒वैतद्गर्भो॒ वा ए॒ष यद्दी᳚ख्षि॒त उल्बँ॒व्वास॒ᳶ प्रोर्णु॑ते॒ तस्मा᳚त् [18]<br>
गर्भा॒ᳶ प्रावृ॑ता जायन्ते॒ न पु॒रा सोम॑स्य क्र॒यादपो᳚र्ण्वीत॒ यत्पु॒रा सोम॑स्य क्र॒याद॑पोर्ण्वी॒त गर्भाः᳚ प्र॒जाना᳚म्परा॒पातु॑कास्स्युᳵ क्री॒ते सोमेऽपो᳚र्णुते॒ जाय॑त ए॒व तदथो॒ यथा॒ वसी॑याꣳसम्प्रत्यपोर्णु॒ते ता॒दृगे॒व तद्</p>
<h3 id="मनतर-51">मन्त्रः</h3>
<p>ब्रह्म॑णो॒ वा ए॒तद्रू॒पँय् यत्कृ॑ष्णाजि॒नम् ।
ब्रह्म॑णै॒वैन॑न् दीख्षयति ।</p>
<h4 id="टक-51">टीका</h4>
<p>6इदानीं स्तुत्यन्तरमाह - ब्रह्मण इति ।। ब्रह्मणः ऋक्सामयोरित्यस्य मन्त्रस्य एतद्रूपं यत्कृष्णाजिनं नाम । केचिदाहुः - ब्रह्मणः परस्य वस्तुन एतद्रूपम् । व्यामिश्राकारत्वसाधर्म्यादेवमुक्तम्; यथा &lsquo;पुरुषं कृष्णपिङ्गलम्&rsquo; इति ।</p>
<h3 id="मनतर-52">मन्त्रः</h3>
<p>इ॒मान् धिय॒ꣳ॒ शिख्ष॑माणस्य दे॒वेत्या॑ह यथाय॒जुर् ए॒वैतत् ।<br>
गर्भो॒ वा ए॒ष यद् दी᳚ख्षि॒त उल्बँ॒व् वास॒ᳶ प्रोर्णु॑ते॒ , तस्मा᳚त् गर्भा॒ᳶ प्रावृ॑ता जायन्ते ।[18]<br>
न पु॒रा सोम॑स्य क्र॒यादपो᳚र्ण्वीत॒ , यत्पु॒रा सोम॑स्य क्र॒याद॑पोर्ण्वी॒त गर्भाः᳚ प्र॒जाना᳚म् परा॒पातु॑कास् स्युः ।</p>
<h4 id="टक-52">टीका</h4>
<p>इमामित्यादि । एतं मन्त्रं यस्मादाह तस्माद्यथायजुरेव फलमवरुन्धे &lsquo;सं शिशाधि, दुरिता तरेम, अधि नावं रुहेम&rsquo; इति यदनेन यजुषा आशास्यते तत्सर्वं प्राप्नोत्येवेत्यर्थः । पूर्ववद्यजुष्ट्वं वेदितव्यम् ।। &lsquo;गर्भ इत्यादि ।। गर्भः खल्वेष संजातः यो दीक्षितो भवति । तस्योल्बस्थानीयं वासः । उल्बं नाम गर्भावरणम् । प्रोर्णुत इति विधिः । वाससा छादयति दीक्षित आत्मानम् । तस्मादित्यादि । स्पष्टम् । प्रावृता इति । पूर्वपदप्रकृतिस्वरत्वम् । नापोर्ण्वीत नोद्धाटयेत् । परापातुकाः परापतनशीलाः स्युः । &lsquo;लषपत&rsquo; इत्यादिना उकञ्, कृदुत्तरपदप्रकृतिस्वरत्वे &lsquo;ञ्नित्यादिर्नित्यम्&rsquo; इत्याद्युदात्तत्वम् ।</p>
<h3 id="मनतर-53">मन्त्रः</h3>
<p>क्री॒ते सोमेऽपो᳚र्णुते॒ जाय॑त ए॒व तत् ।
अथो॒ यथा॒ वसी॑याꣳसम्प्रत्य् अपोर्णु॒ते ता॒दृग् ए॒व तद् ।</p>
<h4 id="टक-53">टीका</h4>
<p>क्रीते सोमेऽपोर्णुते प्रावृतमुष्णीषमिति विधिः । अपास्यतीत्यर्थः । जायत एव तज्जननं खल्वस्य तत् तदाऽसौ जायत इति वा । तिडः परत्वान्न निहन्यते, अदुपदेशाल्लसार्वधातुकानुदात्तत्वे &lsquo;ञ्नित्यादिर्नित्यम्&rsquo; इत्याद्युदात्तत्वम् । अथो अपिच यथा वसीयांसं पूज्यगुर्वादिकं प्रति प्रावृतं वासोपोर्णुते तादृगेव तत् तत्तुल्यमेव तत् । अतिशयेन वसुमान् वसीयान् । ईयसुनि &lsquo;विन्मतोर्लुक्&rsquo; &lsquo;टेः&rsquo; इति टिलोपः । लक्षणादिना प्रतेः कर्मप्रवचनीयत्वाद्द्वितीया, &lsquo;गतिर्गतौ&rsquo; इति मतेरनुदात्तत्वम् । &lsquo;तिङि चोदात्तवति&rsquo; इत्यपशब्दस्य प्रादिसमासः । ननु &lsquo;प्रादिप्रसंगे कर्मप्रवचनीयानां प्रतिषेधः&rsquo; इति । उच्यते - च्छान्दसत्वाददोषः । यद्वा - प्रत्यपोर्णुते उपचरति यथा वसीयांसमिति गतिसमासः । द्वितीया च कर्मण्येव । तदिव पश्यति &lsquo;त्यदादिषु दृशः&rsquo; इति क्विन् &lsquo;क्विन्प्रत्ययस्य कुः&rsquo; &lsquo;आ सर्वनाम्नः&rsquo; इत्यात्वम्, कृदुत्तरपतदप्रकृतिस्वरत्वम् ।।</p>
<h3 id="सयकतमनतर-43">संयुक्तमन्त्रः</h3>
<p>अङ्गि॑रसस्सुव॒र्गँल्लो॒कय्यँन्त॒ ऊर्जँ॒व्व्य॑भजन्त॒ ततो॒ यद॒त्यशि॑ष्यत॒ ते श॒रा अ॑भव॒न्नूर्ग्वै श॒रा यच्छ॑र॒मयी᳚ [19]<br>
मेख॑ला॒ भव॒त्यूर्ज॑मे॒वाव॑ रुन्द्धे</p>
<h3 id="मनतर-54">मन्त्रः</h3>
<p>अङ्गि॑रसस् सुव॒र्गँल् लो॒कय् यँन्त॒ ऊर्जँ॒व् व्य॑भजन्त । ततो॒ यद् अ॒त्यशि॑ष्यत॒ , ते श॒रा अ॑भव॒न्न् , ऊर्ग्वै श॒राः ।<br>
यच् छ॑र॒मयी॒ मेख॑ला॒ भव॒त्य् , ऊर्ज॑म् ए॒वाव॑ रुन्धे ।[19]</p>
<h4 id="टक-54">टीका</h4>
<p>8अथ मेखलां विधास्यन् आह - अङ्गिरस इति ।। ऊर्जं ऊर्जितमन्नं वलं वा व्यभजन्त व्यत्ययेनाभजन्त । ततः ऊर्जं यदत्यशिष्यत यत्किंचिदविभक्तमत्यरिच्यत ते शरा अभवन् । शरास्तृणविशेषाः । विकृत्यवस्थापेक्षं बहुवचनम् पुल्लिङ्गता च । ऊर्ग्वै शराः ऊर्क्प्रकृतिकत्वात् । यच्छरमयीत्यादि । &lsquo;नित्यं वृद्धशरादिभ्यः&rsquo; इति मयट् । तस्मात् शरमय्या मेखलया दीक्षयतीति विधिरनुमीयते ।।</p>
<h3 id="सयकतमनतर-44">संयुक्तमन्त्रः</h3>
<p>मध्य॒तस्सन्न॑ह्यति मध्य॒त ए॒वास्मा॒ ऊर्ज॑न्दधाति॒ तस्मा᳚न्मध्य॒त ऊ॒र्जा भु॑ञ्जत</p>
<h3 id="मनतर-55">मन्त्रः</h3>
<p>म॒ध्य॒तस् सन्न॑ह्यति ।
म॒ध्य॒त ए॒वास्मा॒ ऊर्ज॑न् दधाति ।
तस्मा᳚न् मध्य॒त ऊ॒र्जा भु॑ञ्जते ।</p>
<h4 id="टक-55">टीका</h4>
<p>9मध्यतस्सं नह्यति मेखलामिति विधिः ।। मध्यत एव शरीर मध्य एव । अस्मा उर्जमन्नं बलं वा दधाति स्थापयति । यद्वा - मध्यमायामवस्थायाम् । तस्मात्सर्वेऽपि शरीरमध्ये मध्यमावस्थायां वा ऊर्जा भुञ्जते अन्नेन सहिता भवन्ति । बलेन वा उपलक्षिता भुञ्जते । विभक्तिव्यत्ययो वा । ऊर्ज भुञ्जते इत्यर्थः । &lsquo;आद्यादिभ्यस्तसिः&rsquo; । &lsquo;सावेकाचः&rsquo; इति ऊर्जेर्विभक्तेरुदात्तत्वम् ।।</p>
<h3 id="सयकतमनतर-45">संयुक्तमन्त्रः</h3>
<p>ऊ॒र्ध्वँव्वै पुरु॑षस्य॒ नाभ्यै॒ मेध्य॑मवा॒चीन॑ममे॒ध्यँय्यन्म॑ध्य॒तस्स॒न्नह्य॑ति॒ मेध्य॑ञ्चै॒वास्या॑मे॒ध्यञ्च॒ व्याव॑र्तय॒ति</p>
<h3 id="मनतर-56">मन्त्रः</h3>
<p>ऊ॒र्ध्वँव्वै पुरु॑षस्य॒ नाभ्यै॒ मेध्य॑म् ,  अवा॒चीन॑म् अमे॒ध्यँय् ,
यन् म॑ध्य॒तस् स॒न्नह्य॑ति॒ , मेध्य॑ञ् च ए॒वास्या॑मे॒ध्यञ्च॒ व्याव॑र्तय॒ति ।</p>
<h4 id="टक-56">टीका</h4>
<p>10मध्यतस्सन्नहनस्य फलान्तरमाह - ऊर्ध्वमित्यादि ।। नाभ्यै नाभ्याः षष्ठ्यर्थे चतुर्थी । मेध्यं मेधे भवं शुद्धम्, दिगादित्वाद्यत्, &lsquo;यतो नावः&rsquo; इत्याद्युदात्तत्वम् । अवाचीनमधोभागः । अञ्चतेः क्विनि &lsquo;अचः&rsquo; इति लोपे &lsquo;चौ&rsquo; इति दीर्घत्वम्, &lsquo;विभाषाञ्चेरदिक्स्त्रियाम्&rsquo; इति खः । अमेध्यममेधार्हम् । दण्डादिभ्यो यः, &lsquo;ययतोश्चातदर्थे&rsquo; इत्युत्तरपदान्तोदात्तत्वम् । तस्मान्मध्यतस्सनहनेन अस्य मेध्यामेध्ये व्यावर्तयति विभागेनावस्थापयति ।।</p>
<h3 id="सयकतमनतर-46">संयुक्तमन्त्रः</h3>
<p>इन्द्रो॑ वृ॒त्राय॒ वज्र॒म्प्राह॑र॒थ्स त्रे॒धा व्य॑भव॒थ्स्फ्यस्तृती॑य॒ꣳ॒ रथ॒स्तृती॑यँ॒य्यूप॒स्तृती॑यम् [20]<br>
ये᳚ऽन्तश्श॒रा अशी᳚र्यन्त॒ ते श॒रा अ॑भव॒न्तच्छ॒राणाꣳ॑ शर॒त्वव्वँज्रो॒ वै श॒राः ख्षुत्खलु॒ वै म॑नु॒ष्य॑स्य॒ भ्रातृ॑व्यो॒ यच्छ॑र॒मयी॒ मेख॑ला॒ भव॑ति॒ वज्रे॑णै॒व सा॒ख्षात्ख्षुध॒म्भ्रातृ॑व्यम्मध्य॒तोऽप॑ हते</p>
<h3 id="मनतर-57">मन्त्रः</h3>
<p>इन्द्रो॑ वृ॒त्राय॒ वज्र॒म् प्राह॑रत् ।
स त्रे॒धा व्य॑भव॒थ् स्फ्यस्तृती॑य॒ꣳ॒ , रथ॒स्तृती॑यँ॒य् , यूप॒स् तृती॑यम् ।[20]<br>
ये᳚ऽन्तश् श॒रा अशी᳚र्यन्त॒ , ते श॒रा अ॑भव॒न् , तच् छ॒राणाꣳ॑ शर॒त्वम् ।<br>
वज्रो॒ वै श॒राः ।
ख्षुत् खलु॒ वै म॑नु॒ष्य॑स्य॒ भ्रातृ॑व्यः । यच् छ॑र॒मयी॒ मेख॑ला॒ भव॑ति॒ , वज्रे॑णै॒व सा॒ख्षात् ख्षुध॒म् भ्रातृ॑व्यम् मध्य॒तोऽप॑ हते ।</p>
<h4 id="टक-57">टीका</h4>
<p>11अथ मध्यतस्सन्नहनस्यैव तृतीयं फलं दर्शयति - इन्द्रो वृत्रायेति ।। इन्द्रो वृत्रमसुरं हन्तुं वज्रं निर्माय प्राहरत् प्राहिणोत् । स वज्रस्त्रेधा विभक्तोभवत् स्फ्यादिरूपेण । वृत्रवधानन्तरं स्फ्यादियज्ञोपकरणभावेन त्रेधा विभक्तात्मा बभूवेति । यद्वा - इन्द्रेण प्रहितो वज्रस्तं हन्तुं तदीययज्ञे स्फ्यादिभावेन विभक्तात्माऽभवत् । तृतीयमिति । सामान्यरूपत्वान्नपुंसकत्वम् । वज्रतृतीयं स्फ्यो भवतीति । &lsquo;पूरणाद्भागे तीयादन्&rsquo; । एवं रथयूपौ द्रष्टव्यौ । येऽन्तश्शरा अशीर्यन्त शीर्णाः क्षुद्रशकलाः शातनप्रभवाः ते शरा अभवम् । अन्तश्शीर्यन्ते इत्यन्तश्शराः । &lsquo;ऋदोरप्&rsquo; थाथादिनोत्तरपदान्तोदात्तत्वम् । तच्छराणां शरत्वम् । यस्मादशीर्यन्त तस्माच्छरा अभवन् वज्रशकलात्मानश्शराः । किमनेनेत्याह - वज्रो वै शराः वज्रप्रभवत्वात् । शरशब्द उञ्छादिर्द्रष्टव्यः । अजन्तो वा पचादिर्द्रष्टव्यः । मनुष्यस्य क्षुत् भ्रातृव्यः शत्रुः । &lsquo;व्यन् सपत्ने&rsquo; । यच्छरमयी मेखला मध्यतस्सन्नद्धा भवति वज्रेणैव साक्षात्क्षुधम् शत्रुभूतां भ्रातृव्यं मध्यतोपहते अपहन्ति । व्यत्ययेनात्मनेपदम् ।।</p>
<h3 id="सयकतमनतर-47">संयुक्तमन्त्रः</h3>
<p>त्रि॒वृद्भ॑वति त्रि॒वृद्वै प्रा॒णस्त्रि॒वृत॑मे॒व प्रा॒णम्म॑ध्य॒तो यज॑माने दधाति</p>
<h3 id="मनतर-58">मन्त्रः</h3>
<p>त्रि॒वृद् भ॑वति , त्रि॒वृद् वै प्रा॒णस् , त्रि॒वृत॑म् ए॒व प्रा॒णम् म॑ध्य॒तो यज॑माने दधाति ।</p>
<h4 id="टक-58">टीका</h4>
<p>12त्रिवृद्भवतीति विधिः ।। तिस्रो वृत्तयो यस्य स त्रिवृत् । अन्तोदात्तप्रकरणे &lsquo;त्रिचकादीनां छन्दसि&rsquo; इत्युत्तरपदान्तोदात्तत्वम् । त्रिवृत्प्राणः, अपानोदानसहितत्वात् ।।</p>
<h3 id="सयकतमनतर-48">संयुक्तमन्त्रः</h3>
<p>पृ॒थ्वी भ॑वति॒ रज्जू॑ना॒व्व्याँवृ॑त्त्यै॒</p>
<h3 id="मनतर-59">मन्त्रः</h3>
<p>पृ॒थ्वी भ॑वति॒ , रज्जू॑ना॒व् व्याँवृ॑त्त्यै ।</p>
<h4 id="टक-59">टीका</h4>
<p>13पृथ्वी भवतीति विधिः ।। पृथ्वी विस्तीर्णा रज्जूनां ततो व्यावृत्त्यै ।।</p>
<h3 id="सयकतमनतर-49">संयुक्तमन्त्रः</h3>
<p>मेख॑लया॒ यज॑मानन्दीख्षयति॒ योक्त्रे॑ण॒ पत्नी᳚म्मिथुन॒त्वाय॑ [21]</p>
<h3 id="मनतर-60">मन्त्रः</h3>
<p>मेख॑लया॒ यज॑मानन् दीख्षयति॒ , योक्त्रे॑ण॒ पत्नी᳚म् मिथुन॒त्वाय॑ ।[21]</p>
<h4 id="टक-60">टीका</h4>
<p>14मेखलयेत्यादिविधिः ।। वेणीग्रथिता मेखला । विपरीतं योक्त्रम् । मिथुनत्वाय रज्ज्वोः । यद्वा - पत्नीयजमानयोरेकरूप्ये हि रज्ज्वोस्स्वाभाविकं दम्पत्योर्मिथुनत्वं तिरोहितं स्यात् । तस्माद्रज्ज्वोः वैरूप्यं तयोर्मिथुनत्वरक्षार्थमिति । &lsquo;पत्युर्नो यज्ञसंयोगे&rsquo; इति ङीब्नकारौ ।।</p>
<h3 id="सयकतमनतर-50">संयुक्तमन्त्रः</h3>
<p>य॒ज्ञो दख्षि॑णाम॒भ्य॑ध्याय॒त्ताꣳ सम॑भव॒त्तदिन्द्रो॑ऽचाय॒थ्सो॑ऽमन्यत॒ यो वा इ॒तो ज॑नि॒ष्यते॒ स इ॒दम्भ॑विष्य॒तीति॒ ताम्प्रावि॑श॒त्तस्या॒ इन्द्र॑ ए॒वाजा॑यत॒ सो॑ऽमन्यत॒ यो वै मदि॒तोऽप॑रो जनि॒ष्यते॒ स इ॒दम्भ॑विष्य॒तीति॒ तस्या॑ अनु॒मृश्य॒ योनि॒माच्छि॑न॒थ्सा सू॒तव॑शाभव॒त्तथ्सू॒तव॑शायै॒ जन्म॑ [22]<br>
ताꣳ हस्ते॒ न्य॑वेष्टयत॒ ताम्मृ॒गेषु॒ न्य॑दधा॒थ्सा कृ॑ष्णविषा॒णाभ॑व॒दिन्द्र॑स्य॒ योनि॑रसि॒ मा मा॑ हिꣳसी॒रिति॑ कृष्णविषा॒णाम्प्र य॑च्छति॒</p>
<h3 id="मनतर-61">मन्त्रः</h3>
<p>य॒ज्ञो दख्षि॑णाम् अ॒भ्य॑ध्याय॒त् ताꣳ सम॑भव॒त् तदिन्द्रो॑ऽचाय॒थ् ।
सो॑ऽमन्यत॒ - &ldquo;यो वा इ॒तो ज॑नि॒ष्यते॒ स इ॒दम्भ॑विष्य॒ति&quot;+इति॒ , ताम् प्रावि॑श॒त् तस्या॒ इन्द्र॑ ए॒वाजा॑यत ।</p>
<h4 id="टक-61">टीका</h4>
<p>15अथ कृष्णविषाणां प्रतिविधास्यन् तदुत्पत्तिमाह - यज्ञो दक्षिणामित्यादि ।। यज्ञात्मा दक्षिणामकामयत तां समभवत्समगृह्णात् मिथुन्यभवत् । तदिन्द्रोचायत् । चायृ पूजानिशामनयोः, जातवान् । अथ सोमन्यत यो वा इतो दक्षिणाया जनिष्यते स इदं विश्वं भविष्यति इदं सर्वं तदधीनं भविष्यति । यद्वा - स इदं विश्वं प्राप्स्यति विश्वस्य स्वामी भविष्यति, तस्मादस्या अहं जनिषीयेति समालोच्य तां प्राविशदिन्द्रः । ततस्तस्या इन्द्र एव पुत्रोजायत ।</p>
<h3 id="मनतर-62">मन्त्रः</h3>
<p>सो॑ऽमन्यत॒ - &ldquo;यो वै मदि॒तोऽप॑रो जनि॒ष्यते॒ स इ॒दम् भ॑विष्य॒ती&quot;ति॒ , तस्या॑ अनु॒मृश्य॒ योनि॒म् आच्छि॑न॒थ् , सा सू॒तव॑शाभव॒त् तथ् सू॒तव॑शायै॒ जन्म॑ । [22]</p>
<h4 id="टक-62">टीका</h4>
<p>सोमन्यत पुनरपि मिथुनीभवन्तौ तौ दृष्ट्वा इन्द्रोचिन्तयत् यो मत्तोप्यपरः इतो जनिष्यते स इदं भविष्यति । तस्मान्मत्तोपरो यथाऽस्या न जनिष्यते तथा कर्तव्यमिति सोनुमृश्य विचार्य तस्या योनिमाच्छिनत् सा सूतवशाऽभवत् सकृत्प्रसूता वन्ध्याऽभवत् । सूतेन कृता वशा सूतवशा, सूत्या कृतं वशात्वमिति कृत्वा तृतीयापूर्वपदप्रकृतिस्वरत्वम् । तदिदं सूतवशायै जन्म । षष्ठ्यर्थे चतुर्थी ।</p>
<h3 id="मनतर-63">मन्त्रः</h3>
<p>ताꣳ हस्ते॒ न्य॑वेष्टयत॒ । ताम् मृ॒गेषु॒ न्य॑दधा॒थ्
सा कृ॑ष्णविषा॒णाभ॑व॒द् , इन्द्र॑स्य॒ योनि॑रसि॒ , मा मा॑ हिꣳसी॒रिति॑ कृष्णविषा॒णाम् प्र य॑च्छति ।</p>
<h4 id="टक-63">टीका</h4>
<p>अथेन्द्रस्तां योनिं हस्ते न्यवेष्टयत । अथ तां योनिं मृगेषु न्यदधात् निहितवान् सा कृष्णविषाणाऽभवत् । इन्द्रस्येत्यादिविधिः । प्रयच्छति यजमानाय ददाति ।।</p>
<h3 id="सयकतमनतर-51">संयुक्तमन्त्रः</h3>
<p>सयो॑निमे॒व य॒ज्ञङ्क॑रोति॒ सयो॑नि॒न्दख्षि॑णा॒ꣳ॒ सयो॑नि॒मिन्द्रꣳ॑ सयोनि॒त्वाय॑</p>
<h3 id="मनतर-64">मन्त्रः</h3>
<p>सयो॑निमे॒व य॒ज्ञङ्क॑रोति॒ , सयो॑नि॒न् दख्षि॑णा॒ꣳ॒ , सयो॑नि॒म् इन्द्रꣳ॑ सयोनि॒त्वाय॑ ।</p>
<h4 id="टक-64">टीका</h4>
<p>16फलमाह - सयोनिमिति ।। तत्र दक्षिणा योनिमती । यज्ञस्तद्योन्यभिध्यायी । इन्द्रोपि तस्या योनेर्जातः । त इमे सर्वेऽपि तस्या योन्यभावादयोनयस्स्युः । कृष्णविषाणाप्रदानेन तु सर्वेऽपि यज्ञादयो योनिमन्तः कृता भवन्ति । सह योन्या वर्तते इति । &lsquo;तेन सहेति तुल्ययोगे&rsquo; इति बहुव्रीहौ पूर्वपदप्रकृतिस्वरत्वम्, &lsquo;वोपसर्जनस्य&rsquo; इति सभावः । सयोनित्वाय भवत्यात्मनोपि ।।</p>
<h3 id="सयकतमनतर-52">संयुक्तमन्त्रः</h3>
<p>कृ॒ष्यै त्वा॑ सुस॒स्याया॒ इत्या॑ह॒ तस्मा॑दकृष्टप॒च्या ओष॑धयᳶ पच्यन्ते</p>
<h3 id="मनतर-65">मन्त्रः</h3>
<p>कृ॒ष्यै त्वा॑ सुस॒स्याया॒ इत्या॑ह॒ - तस्मा॑द् अकृष्टप॒च्या ओष॑धयᳶ पच्यन्ते ।</p>
<h4 id="टक-65">टीका</h4>
<p>17कृष्यै त्वेति लोष्टोन्नयनमन्त्रोयम् ।। अकृष्टपच्याः । राजसूयादौ &lsquo;अकृष्टे चेति वक्तव्यम्&rsquo; इति यः, कृदुत्तरपदप्रकृतिस्वरत्वम् । यद्वा - कृष्टं क्षेत्रमेव अकृष्टपच्यं, तत्र हि ताः पच्यन्ते । य एव राजसूयादौ कृष्टपच्यशब्दो निष्पद्यते ततो बहुव्रीहौ &lsquo;नङ्सुभ्याम्&rsquo; इत्युत्तरपदान्तोदात्तत्वम्, पच्यन्ते इति कर्मवद्भावात् । यद्वा - कृष्टे पच्यन्ते इति कृष्टपच्याः, न कष्टपच्याः अकृष्टपच्याः, अतादृक्स्वभावात्स्वयमेव पच्यन्ते इति अव्ययपूर्वपदप्रकृतिस्वरत्वं व्यत्ययेन प्रवर्तते ।।</p>
<h3 id="सयकतमनतर-53">संयुक्तमन्त्रः</h3>
<p>सुपिप्प॒लाभ्य॒स्त्वौष॑धीभ्य॒ इत्या॑ह॒ तस्मा॒दोष॑धय॒ᳶ फल॑ङ्गृह्णन्ति॒</p>
<h3 id="मनतर-66">मन्त्रः</h3>
<p>सु॒पि॒प्प॒लाभ्य॒॑स् त्वौष॑धीभ्य॒ इत्या॑ह॒ , तस्मा॒द् ओष॑धय॒ᳶ फल॑ङ् गृह्णन्ति ।</p>
<h4 id="टक-66">टीका</h4>
<p>18सुपिप्पलाभ्य इति दक्षिणे गोदाने कण्डूयनमन्त्रः ।। यस्मात्सुपिप्पलाभ्यः शोभनफलाभ्य इत्याह, तस्मादोषधयः फलं गृह्णन्ति ।।</p>
<h3 id="सयकतमनतर-54">संयुक्तमन्त्रः</h3>
<p>यद्धस्ते॑न [23]<br>
क॒ण्डू॒येत॑ पामन॒म्भावु॑काᳶ प्र॒जास्स्यु॒र्यथ्स्मये॑त नग्न॒म्भावु॑काᳵ कृष्णविषा॒णया॑ कण्डूयतेऽपि॒गृह्य॑ स्मयते प्र॒जाना᳚ङ्गोपी॒थाय॒ न पु॒रा दख्षि॑णाभ्यो॒ नेतोः᳚ कृष्णविषा॒णामव॑ चृते॒द्यत्पु॒रा दख्षि॑णाभ्यो॒ नेतोः᳚ कृष्णविषा॒णाम॑वचृ॒तेद्योनि॑ᳶ प्र॒जाना᳚म्परा॒पातु॑का स्यान्</p>
<h3 id="मनतर-67">मन्त्रः</h3>
<p>यद्धस्ते॑न क॒ण्डू॒येत॑ पामन॒म् भावु॑काᳶ प्र॒जास् स्यु॒र् यथ् स्मये॑त नग्न॒म् भावु॑काः ।<br>
कृ॒ष्ण॒वि॒षा॒णया॑ कण्डूयत , ऽपि॒गृह्य॑ स्मयते प्र॒जाना᳚ङ् गोपी॒थाय ।</p>
<h4 id="टक-67">टीका</h4>
<p>19यद्धस्तेनेत्यादि ।। पामनंभावुकाः पामान्यासां सन्तीति पामनाः, पामादित्वान्नप्रत्ययः, पामना भवन्तीति पामनंभावुकाः । &lsquo;कर्तरि भुवः खिष्णुच्खुखञौ&rsquo; इति व्यत्ययेन पामनेऽपि भवति, &lsquo;खित्यनव्ययस्य&rsquo; इति मुम्, कृदुत्तरपदप्रकृतिस्वरत्वम् । यत्स्मयेत हसेत् नग्नंभावुकाः प्रजास्स्युरित्येव । नग्ना भवन्ति ताच्छील्येनेति नग्नंभावुकाः, पूर्ववत्प्रत्ययादि । तस्मात् कृष्णविषाणया कण्डूयते, न हस्तेन । अपिगृह्य स्मयते अपिधाय मुखं
स्मयते चेति विधिः । गोपीथाय रक्षणार्थम् । &lsquo;निशीथगोपीथावसथाः&rsquo; इति निपात्यते ।</p>
<h3 id="मनतर-68">मन्त्रः</h3>
<p>न पु॒रा दख्षि॑णाभ्यो॒ नेतोः᳚ कृष्णविषा॒णामव॑ चृते॒द्, यत् पु॒रा दख्षि॑णाभ्यो॒ नेतोः᳚ कृष्णविषा॒णाम् अ॑वचृ॒तेद्, योनि॑ᳶ प्र॒जाना᳚म् परा॒पातु॑का स्यात् ।</p>
<h4 id="टक-68">टीका</h4>
<p>न पुरेति निषेधविधिः । दक्षिणानयनात्प्राक् कृष्णविषाणां नावचूतेत् न मुञ्चेत् । नयतेर्भावलक्षणे तोसुन् । दक्षिणाभ्य इति । षष्ठ्यर्थे चतुर्थी । चृततिर्हिंसार्थकस्तौदादिकः । यदवचृतेत् यन्मुश्चेत् । अदुपदेशाल्लसार्वधातुकानुदात्तत्वे शस्यैवोदात्तत्वम् । प्रजानां योनिः परापातुका परापतनशीला स्यात् । पूर्ववदुकञ् ।।</p>
<h3 id="सयकतमनतर-55">संयुक्तमन्त्रः</h3>
<p>नी॒तासु॒ दख्षि॑णासु॒ चात्वा॑ले कृष्णविषा॒णाम्प्रास्य॑ति॒ योनि॒र्वै य॒ज्ञस्य॒ चात्वा॑लँ॒य्योनि॑ᳵ कृष्णविषा॒णा योना॑वे॒व योनि॑न्दधाति य॒ज्ञस्य॑ सयोनि॒त्वाय॑ ॥ [24]</p>
<h3 id="मनतर-69">मन्त्रः</h3>
<p>नी॒तासु॒ दख्षि॑णासु॒ चात्वा॑ले कृष्णविषा॒णाम् प्रास्य॑ति ।
योनि॒र्वै य॒ज्ञस्य॒ चात्वा॑लँ॒य् योनि॑ᳵ कृष्णविषा॒णा । योना॑व् ए॒व योनि॑न् दधाति , य॒ज्ञस्य॑ सयोनि॒त्वाय॑ ॥ [24]</p>
<h4 id="टक-69">टीका</h4>
<p>20तस्मात् नीतास्वित्यादिविघिः ।। प्रास्यति प्रत्यस्येत् । योनिरित्यादि । चात्वालं यज्ञस्य योनिः धिष्ण्योपवनादेः प्रकृतत्वात् । कृष्णविषाणाया योनित्वमुक्तमेव । तस्माद्योनावेव योनिं स्थापयति, यदियं चात्वाले प्रास्यते, तस्मादेतद्यज्ञस्य सयोनित्वाय भवति, योनेरपरित्यागात् ।।</p>
<p>इति षष्ठे प्रथमे तृतीयोनुवाकः ॥</p>
<h2 id="अनवक-४">अनुवाकः ४</h2>
<h3 id="सयकतमनतर-56">संयुक्तमन्त्रः</h3>
<p>वाग्वै दे॒वेभ्योऽपा᳚क्रामद्य॒ज्ञायाति॑ष्ठमाना॒ सा वन॒स्पती॒न्प्रावि॑श॒थ्सैषा वाग्वन॒स्पति॑षु वदति॒ या दु॑न्दु॒भौ या तूण॑वे॒ या वीणा॑याँ॒य्यद्दी᳚ख्षितद॒ण्डम्प्र॒यच्छ॑ति॒ वाच॑मे॒वाव॑ रुन्द्ध॒</p>
<h3 id="मनतर-70">मन्त्रः</h3>
<p>वाग्वै दे॒वेभ्यो ऽपा᳚क्रामद् य॒ज्ञायाति॑ष्ठमाना॒ सा वन॒स्पती॒न् प्रावि॑शत् ।<br>
सैषा वाग् वन॒स्पति॑षु वदति॒ - या दु॑न्दु॒भौ , या तूण॑वे॒ , या वीणा॑याँ॒य् यद् दी᳚ख्षितद॒ण्डम् प्र॒यच्छ॑ति॒ , वाच॑म् ए॒वाव॑ रुन्धे ।</p>
<h4 id="टक-70">टीका</h4>
<p>1दीक्षितदण्डप्रदानं विधास्यन् आह - वाग्वा इत्यादि ।। यज्ञार्थं देवेभ्योऽतिष्ठमाना अप्रकाशमाना अप्रकाशनहेतोः वाग्देवेभ्योऽपाक्रामत् । पूर्ववत्संप्रदानत्वमात्मनेपदत्वं च । ततस्सा वनस्पतीन्प्राविशत् । उक्तं पूर्वोत्तरपदयोर्युगपत्प्रकृतिस्वरत्वम्, सुडागमश्च । ततः प्रभृति सैषा वाग्वनस्पतिषु स्थिता वदति व्यक्तमुच्चरति । या दुन्दुभौ वदति, या च तूणवे वदति, या च वीणायां वदति । तस्माद्यद्दीक्षितदण्डं प्रददाति वाचमेवावरुन्धे यजमानः, तस्माद्दीक्षितदण्डं प्रयच्छतीति विधिरनुमीयते ।।</p>
<h3 id="सयकतमनतर-57">संयुक्तमन्त्रः</h3>
<p>औदु॑म्बरो भव॒त्यूर्ग्वा उ॑दु॒म्बर॒ ऊर्ज॑मे॒वाव॑ रुन्द्धे॒</p>
<h3 id="मनतर-71">मन्त्रः</h3>
<p>औदु॑म्बरो भव॒त्य् ऊर्ग्वा उ॑दु॒म्बर॒ , ऊर्ज॑म् ए॒वाव॑ रुन्धे ।</p>
<h4 id="टक-71">टीका</h4>
<p>2औदुम्बरो भवतीति विधिः ।। स दीक्षितदण्डः औदुम्बरः कार्यः । उदुम्बरस्य विकार औदुम्बरः, &lsquo;अनुदात्तादेश्च&rsquo; इत्यञ् । ऊर्ग्वा इत्यादि । ऊर्गन्नं तद्धेतुत्वादौदुम्बरस्य तत्प्रकृतेस्ताच्छब्द्यम् ।।</p>
<h3 id="सयकतमनतर-58">संयुक्तमन्त्रः</h3>
<p>मुखे॑न॒ सम्मि॑तो भवति मुख॒त ए॒वास्मा॒ ऊर्ज॑न्दधाति॒ तस्मा᳚न्मुख॒त ऊ॒र्जा भु॑ञ्जते [25]</p>
<h3 id="मनतर-72">मन्त्रः</h3>
<p>मुखे॑न॒ सम्मि॑तो भवति । मु॒ख॒त ए॒वास्मा॒ ऊर्ज॑न् दधाति ।<br>
तस्मा᳚न् मुख॒त ऊ॒र्जा भु॑ञ्जते ।[25]</p>
<h4 id="टक-72">टीका</h4>
<p>3मुखेन सम्मितो भवतीति विधिः ।। स दण्डो मुखेनास्येन सम्मितस्तुल्यः सुखप्रमाणः कर्तव्यः । &lsquo;गतिरनन्तरः&rsquo; इति गतेः प्रकृतिस्वरत्वम् । मुखत एव अस्मै अन्नं दधाति, तस्मान्मुखे सेर्वेऽप्यन्नेन भुञ्जते भुजिक्रियां निर्वर्तयन्ति अन्नं भुञ्जते इति । विभक्तिव्यत्ययो वा । &lsquo;आद्यादिभ्यस्तसिः&rsquo; ।।</p>
<h3 id="सयकतमनतर-59">संयुक्तमन्त्रः</h3>
<p>क्री॒ते सोमे॑ मैत्रावरु॒णाय॑ द॒ण्डम्प्र य॑च्छति मैत्रावरु॒णो हि पु॒रस्ता॑दृ॒त्विग्भ्यो॒ वाचँ॑व्वि॒भज॑ति॒ तामृ॒त्विजो॒ यज॑माने॒ प्रति॑ ष्ठापयन्ति॒</p>
<h3 id="मनतर-73">मन्त्रः</h3>
<p>क्री॒ते सोमे॑ मैत्रावरु॒णाय॑ द॒ण्डम् प्रय॑च्छति । मै॒त्रा॒व॒रु॒णो हि पु॒रस्ता॑द् ऋ॒त्विग्भ्यो॒ वाचँ॑व् वि॒भज॑ति ।
ताम् ऋ॒त्विजो॒ यज॑माने॒ प्रति॑ ष्ठापयन्ति ।</p>
<h4 id="टक-73">टीका</h4>
<p>4क्रीते सोमे इत्यादि विधिः ।। मैत्रावरुणः पुरस्तात् । स हि प्रथमं सर्वर्त्विग्भ्यो वाचं विसृजति प्रैषेषु ऋतुग्रहप्रस्थितयाज्यासु होतृकेभ्यः । तामृत्विजो वाचं यजमाने प्रतिष्ठापयन्ति &hellip; न[तदधीन]त्वात् ।।</p>
<h3 id="सयकतमनतर-60">संयुक्तमन्त्रः</h3>
<p>स्वाहा॑ य॒ज्ञम्मन॒सेत्या॑ह॒ मन॑सा॒ हि पुरु॑षो य॒ज्ञम॑भि॒गच्छ॑ति॒ स्वाहा॒ द्यावा॑पृथि॒वीभ्या॒मित्या॑ह॒ द्यावा॑पृथि॒व्योर्‌हि य॒ज्ञस्स्वाहो॒रोर॒न्तरि॑ख्षा॒दित्या॑हा॒न्तरि॑ख्षे॒ हि य॒ज्ञस्स्वाहा॑ य॒ज्ञँव्वाता॒दार॑भ॒ इत्या॑हा॒यम् [26]<br>
वाव यᳶ पव॑ते॒ स य॒ज्ञस्तमे॒व सा॒ख्षादा र॑भते</p>
<h3 id="मनतर-74">मन्त्रः</h3>
<p>स्वाहा॑ य॒ज्ञम् मन॒सेत्या॑ह॒  मन॑सा॒ हि पुरु॑षो य॒ज्ञम् अ॑भि॒गच्छ॑ति ।
स्वाहा॒ द्यावा॑पृथि॒वीभ्या॒मित्या॑ह॒ द्यावा॑पृथि॒व्योर्‌ हि य॒ज्ञः ।
स्वाहा + उ॒रोर् अ॒न्तरि॑ख्षा॒द् इत्या॑हा॒न्तरि॑ख्षे॒ हि य॒ज्ञः ।
स्वाहा॑ य॒ज्ञँव् वाता॒दार॑भ॒ इत्या॑हा॒यम्<br>
वाव यᳶ पव॑ते॒ स य॒ज्ञस् , तमे॒व सा॒ख्षाद् आ र॑भते ।[26]</p>
<h4 id="टक-74">टीका</h4>
<p>5अथ मुष्टीकरणात्पूर्णं यजमानं वाचयति यान्मन्त्रान् तान्व्याचष्टे - स्वाहा यज्ञमित्यादि ।। अभिगच्छति आभिमुख्येन प्राप्नोति । द्यावापृथिव्योर्हि यज्ञ इति । तदधीनत्वात्तस्य । तद्विषयत्वाद्वा यज्ञफलस्य । अन्तरिक्षे हि यज्ञ इति । अन्तरिक्षेऽपि हि यज्ञ इत्यर्थः । स एव हेतुः । सर्वस्य स्थितिहेतुर्यज्ञ इति भावः । अयं वावेति । योयं पवते वातनामा अन्तरिक्षे वर्तमानः विश्वं पुनाति । स यज्ञः व्यापारात्मा, सर्वपरिस्पन्दानां तदधीनत्वात् । किं च - तत्र प्रतिष्ठितत्वात्ताच्छब्द्यम् । वाते हि यज्ञः प्रतिष्ठितः आत्मसमवेतक्रियाशक्तिरूपः प्रारिस्पन्दात्मा प्राणो वातः । कस्मात्? यस्मादाह यज्ञं वातादारभे इति तस्मात्तं यज्ञं साक्षादव्यवधानेन आरभते वातेन यज्ञं गृह्णाति तदेव साक्षद्ग्रहणमभिनयन्ति च ।।</p>
<h3 id="सयकतमनतर-61">संयुक्तमन्त्रः</h3>
<p>मु॒ष्टी क॑रोति॒ वाचँ॑य्यच्छति य॒ज्ञस्य॒ धृत्या॒</p>
<h3 id="मनतर-75">मन्त्रः़</h3>
<p>मु॒ष्टी क॑रोति॒ , वाचँ॑य् यच्छति , य॒ज्ञस्य॒ धृत्यै᳚ ।</p>
<h4 id="टक-75">टीका</h4>
<p>6मुष्टी करोति, वाचं यच्छतीति विधिद्वयम् ।। फलम् - यज्ञस्य धृत्यै धारणार्थम् । अनन्यमनस्कत्वापादनेन यज्ञधारणार्थम् ।।</p>
<h3 id="सयकतमनतर-62">संयुक्तमन्त्रः</h3>
<p>अदी᳚ख्षिष्टा॒यम्ब्रा᳚ह्म॒ण इति॒ त्रिरु॑पा॒ꣳ॒श्वा॑ह दे॒वेभ्य॑ ए॒वैन॒म्प्राह॒ त्रिरु॒च्चैरु॒भये᳚भ्य ए॒वैन॑न्देवमनु॒ष्येभ्य॒ᳶ प्राह॒</p>
<h3 id="मनतर-76">मन्त्रः</h3>
<p>अदी᳚ख्षिष्ट अ॒यम् ब्रा᳚ह्म॒ण इति॒ त्रिरु॑पा॒ꣳ॒श्वा॑ह । दे॒वेभ्य॑ ए॒वैन॒म् प्राह॒ त्रिर् , उ॒च्चैर् उ॒भये᳚भ्य ए॒वैन॑न् देवमनु॒ष्येभ्य॒ᳶ प्राह॑ ।</p>
<h4 id="टक-76">टीका</h4>
<p>7अदीक्षिष्ठेति विधिः ।। ब्राह्मणग्रहणं त्रयाणामपि प्रदर्शनार्थम् । प्राधान्यादस्योपादानम्, एवं यथावर्णं ब्रूयादिति । अन्य आहुः - सर्वोपि दीक्षितो ब्राह्मण एव भवति, न चोहो न्याय्य इति सर्वेषां ब्राह्मण इत्येवावेदनमिति । एतावदेवावेदनवाक्यमिति केचित् । प्रतीकं गृह्यते शाखान्तरीयस्येत्यन्ये । उपांशु नातिव्यक्तम् । &lsquo;उपाद्व्यजजिनम्&rsquo; इत्युत्तरपदान्तोदात्तत्वम् । देवेभ्य एवेति । उपांशूक्तं देवा एव जानन्ति । उभयेभ्य इति । उच्चैरुक्तं हि सर्व एव जानते ।।</p>
<h3 id="सयकतमनतर-63">संयुक्तमन्त्रः</h3>
<p>न पु॒रा नख्ष॑त्रेभ्यो॒ वाचँ॒व्वि सृ॑जे॒द्यत्पु॒रा नख्ष॑त्रेभ्यो॒ वाचँ॑व्विसृ॒जेद्य॒ज्ञँव्विच्छि॑न्द्यात् [27]<br>
उदि॑तेषु॒ नख्ष॑त्रेषु व्र॒तङ्कृ॑णु॒तेति॒ वाचँ॒व्वि सृ॑जति य॒ज्ञव्र॑तो॒ वै दी᳚ख्षि॒तो य॒ज्ञमे॒वाभि वाचँ॒व्वि सृ॑जति॒</p>
<h3 id="मनतर-77">मन्त्रः</h3>
<p>न पु॒रा नख्ष॑त्रेभ्यो॒ वाचँ॒व् वि सृ॑जेत् ।
यत् पु॒रा नख्ष॑त्रेभ्यो॒ वाचँ॑व् विसृ॒जेद् य॒ज्ञँव् विच्छि॑न्द्यात् ।[27]<br>
उदि॑तेषु॒ नख्ष॑त्रेषु व्र॒तङ्कृ॑णु॒तेति॒ वाचँ॒व् वि सृ॑जति । य॒ज्ञव्र॑तो॒ वै दी᳚ख्षि॒तो य॒ज्ञम् ए॒वाभि वाचँ॒व् विसृ॑जति ।</p>
<h4 id="टक-77">टीका</h4>
<p>8न पुरेति प्रतिषेधः । नक्षत्रेभ्यः नक्षत्रोदयादित्यर्थः । तस्य तदुदयवृत्तित्वात् । विपर्यये दोषमाह - यदित्यादि । विच्छिन्द्यात् विच्छिन्नं कुर्यात् । तस्मादुदितेष्वित्यादिविधिः । ऊर्ध्वमितान्युदितानीति प्रादिसमासे अव्ययपूर्वपदप्रकृतिस्वरत्वम् । अनेन नक्षत्रोदयकाले व्रतकरणमिति; यदुक्तं व्रतं कृणुतेति वाचं विसृजतीति । तत्र कारणमाह - यज्ञव्रत इति । यज्ञविषयं व्रतं व्यापारस्सर्वः यस्य स यज्ञव्रतः, तस्मादस्य न केन चिदपि व्यापारेणायज्ञविषयेण भवितव्यम् । तस्माद्व्रतं कृणुतेति वाचं विसृजति । एवं यज्ञमेवाभिवाचं विसृजतीति यज्ञमेव लक्षीकृत्येति वाग्विसर्जनमपि यज्ञार्थमेव भविष्यतीत्यर्थः ॥</p>
<h3 id="सयकतमनतर-64">संयुक्तमन्त्रः</h3>
<p>यदि॑ विसृ॒जेद्वै᳚ष्ण॒वीमृच॒मनु॑ ब्रूयाद्य॒ज्ञो वै विष्णु॑र्य॒ज्ञेनै॒व य॒ज्ञꣳ सन्त॑नोति॒</p>
<h3 id="मनतर-78">मन्त्रः</h3>
<p>यदि॑ विसृ॒जेद् वै᳚ष्ण॒वीम् ऋच॒म् अनु॑ ब्रूयाद् -
य॒ज्ञो वै विष्णु॑र् य॒ज्ञेनै॒व य॒ज्ञꣳ सन्त॑नोति ।</p>
<h4 id="टक-78">टीका</h4>
<p>9यदुक्तं पुरा नक्षत्रेभ्यः इति, तदतिक्रमे समाधिमाह - यदीति ।। सामर्थ्याद्वाग्यमनकाले यदि वाचं विसृजेत् वैष्णवीमृचं &lsquo;विष्णो त्वं नो अन्तमः&rsquo; इति अनु ब्रूयात् । केचित् - &lsquo;इदं विष्णुः&rsquo; इति । यज्ञो वै विष्णुरिति । व्यापकत्वसाम्यात् । यज्ञेनैव यज्ञं सन्तनोति अविच्छिन्नं करोति विच्छेददोषः समाहितो भवति ।।</p>
<h3 id="सयकतमनतर-65">संयुक्तमन्त्रः</h3>
<p>दैवी॒न्धिय॑म्मनामह॒ इत्या॑ह य॒ज्ञमे॒व तन्म्र॑दयति सुपा॒रा नो॑ अस॒द्वश॒ इत्या॑ह॒ व्यु॑ष्टिमे॒वाव॑ रुन्द्धे [28]</p>
<h3 id="मनतर-79">मन्त्रः</h3>
<p>&ldquo;दैवी॒न् धिय॑म् मनामह॒&rdquo; इत्या॑ह - य॒ज्ञमे॒व तन् म्र॑दयति ।
सु॒पा॒रा नो॑ अस॒द् वश॒ इत्या॑ह॒ व्यु॑ष्टिम् ए॒वाव॑ रुन्धे । [28]</p>
<h4 id="टक-79">टीका</h4>
<p>10अथ मध्यरात्रे प्रबुद्धस्य यजमानस्याचमनमन्त्रः - दैवीं धियमिति ।। तत्र यदाह &lsquo;मनामहे&rsquo; इति तेन यज्ञं म्रदयति । मृद मर्दने, मर्दनं क्षोदः पुनःपुनरभ्यासः । मना अभ्यासे । पुनःपुनरभ्यासं प्रार्थयते इति प्रतिपादयति । यद्वा - मृदु करोति सुखहेतुं यज्ञं करोति । अनेन &lsquo;सुमृडीकां'13 इति यदुक्तं तत्प्रयोजनं प्रदर्शितम् । मृदुं करोतीति णिचि &lsquo;रऋतो हलादेर्लघोः&rsquo; इति रत्वम् । &lsquo;सुपारा नः&rsquo; इति यदुक्तम्, अनेन व्युष्टिं सुप्रभातमवरूधे । यद्वा - व्युष्टिः अविच्छेदेन कर्मसमाप्तिः, तामवरुन्धे । सुपारा शोभनकर्मसमाप्तिः । पार तीरकर्मसमाप्तौ, इत्यतो घञि बहुव्रीहौ &lsquo;नञ्सुम्याम्&rsquo; इत्युत्तरपदान्तोदात्तत्वं मन्यन्ते । &lsquo;तादौ च&rsquo; इति गतेः प्रकृतिस्वरत्वम्, &lsquo;उदात्तस्वरितयोर्यणः&rsquo; इति ततः परस्स्वर्यते ।।</p>
<h3 id="सयकतमनतर-66">संयुक्तमन्त्रः</h3>
<p>ब्र॒ह्म॒वा॒दिनो॑ वदन्ति होत॒व्य॑न्दीख्षि॒तस्य॑ गृ॒हा(३)इ न हो॑त॒व्या(३)मिति॑</p>
<h3 id="मनतर-80">मन्त्रः</h3>
<p>ब्र॒ह्म॒वा॒दिनो॑ वदन्ति -
&ldquo;होत॒व्य॑न् दीख्षि॒तस्य॑ गृ॒हा३इ न हो॑त॒व्या३मि&quot;ति॑ ।</p>
<h4 id="टक-80">टीका</h4>
<p>11अथ व्रतमन्त्रः &lsquo;ये देवा मनोजाताः'14 इति । तत्रार्थविशेषप्रदर्शनेन व्रतं संविधास्यन् तद्धेतुभूतं विचारं ब्रह्मवादिभिरुत्थापयति ।। ब्रह्म देवः, तदर्थं वदितुं संशयपर्यनुयोगादिना याथातथ्येन जिज्ञासितुं शीलं येषां ते ब्रह्मवादिनः । &lsquo;ब्रह्मणि वदः&rsquo; इति णिनिः । ते वदन्ति विचारयन्त आहुः । अद्यापि विचारहेतोरनुपरतत्वात् वर्तमानप्रत्ययः । विचारस्वरूपं प्रदर्श्यते - होतव्यमिति । दीक्षितस्य गृहे किमग्निहोत्रहोमः कर्तव्यः? उत न? इति विचारणा । उभयत्रापि &lsquo;विचार्यमाणानाम्&rsquo; इत्युदात्तः प्लुतः, पूर्वत्र &lsquo;एचोप्रगृह्यस्य&rsquo; इति पूर्वार्धस्याकारः, उत्तरार्धस्येकारः । गृहशब्दः कप्रत्ययान्तोन्तोदात्तः । तत्र यदि होतव्यं, तदा प्राणाग्निहोत्ररूपत्वात् व्रतं न कर्तव्यम्, अन्यदा नेति फलभेदः ।।</p>
<h3 id="सयकतमनतर-67">संयुक्तमन्त्रः</h3>
<p>ह॒विर्वै दी᳚ख्षि॒तो यज्जु॑हु॒याद्यज॑मानस्याव॒दाय॑ जुहुया॒द्यन्न जु॑हु॒याद्य॑ज्ञप॒रुर॒न्तरि॑या॒द्</p>
<h3 id="मनतर-81">मन्त्रः</h3>
<p>ह॒विर्वै दी᳚ख्षि॒तो यज् जु॑हु॒याद् , यज॑मानस्याव॒दाय॑ जुहुयात् ।
यन्न जु॑हु॒याद् य॑ज्ञप॒रुर् अ॒न्तरि॑यात् ।</p>
<h4 id="टक-81">टीका</h4>
<p>12कुतः पुनस्संशय इत्याह - हविरित्यादि ।। &lsquo;सर्वाभ्यो वा एष देवताभ्य आत्मानमा लभते यो दीक्षितो यदस्याङ्गानां मीयते जुहोत्येव तत्&rsquo; इत्यादिदर्शनाद्दीक्ष्नितस्य हविष्ट्वम् । तत्र यदि जुहुयात् यजमानमेवावदाय जुहुयात् हविष्ट्वाविशेषात् । कर्मणस्संप्रदानत्वाच्चतुर्थ्यर्थे षष्ठी । तस्मान्न होतव्यम् । अथ यदि न जुहुयाद् यज्ञपरुः यज्ञपर्व अन्तरियान्नाशयेत् । यावज्जीवमनेन हि होतव्यमिदानीं विच्छिद्यते इति तद्धोतव्यमिति च प्रतिभाति ।
अतो भवति विचारणा ।।</p>
<h3 id="सयकतमनतर-68">संयुक्तमन्त्रः</h3>
<p>ये दे॒वा मनो॑जाता मनो॒युज॒ इत्या॑ह प्रा॒णा वै दे॒वा मनो॑जाता मनो॒युज॒स्तेष्वे॒व प॒रोख्ष॑ञ्जुहोति॒</p>
<h3 id="मनतर-82">मन्त्रः</h3>
<p>&ldquo;ये दे॒वा मनो॑जाता मनो॒युज॒&rdquo; इत्या॑ह ।
प्रा॒णा वै दे॒वा मनो॑जाता मनो॒युजः॑ ।
तेष्वे॒व प॒रोख्ष॑ञ् जुहोति ।</p>
<h4 id="टक-82">टीका</h4>
<p>13एवं ब्रह्मवादिभिः विचारे उपक्षिप्ते समाधत्ते - ये देवा इति ।। अग्निहोत्रप्रत्याम्नायतया व्रतनविधिरनुमीयते । चक्षुरादयः प्राणा देवाः देवनशीलाः मनोजाता, जातमनसः, मनोव्यापारमन्तरेण स्वकार्यकरणासंभवात् । &lsquo;निष्ठायाः पूर्वनिपातः&rsquo; इत्यादिना जातशब्दस्य परवचनम्, &lsquo;वाजाते&rsquo; इत्युत्तरपदान्तोदात्तत्वाभावे बहुव्रीहिस्वरः पर्वूपदप्रकृतिस्वरत्वम् । मनोयुजः विषयावधारणलक्षणमनेन युज्यन्ते इति मनोयुजः । यस्मादनेन मन्त्रेण तेभ्यस्स्वाहेति प्राणेभ्यो हूयते, तस्मात् तेषु प्राणेषु परोक्षं प्रच्छन्नं हुतं भवत्यग्रिहोत्रम् । परमक्ष्णः परोक्षम्, अक्षाण्यतीत्य वर्तते इति &lsquo;अव्ययं विभक्ति&rsquo; इत्यादिना अत्यये अव्ययीभावः; &lsquo;परो भावः परस्याक्ष्णाः&rsquo; इत्यादिना रूपसिद्धिः, &lsquo;कूलतीरतूल&rsquo; इत्यादिनोत्तरपदाद्युदात्तत्वम् ।।</p>
<h3 id="सयकतमनतर-69">संयुक्तमन्त्रः</h3>
<p>तन्नेव॑ हु॒तन्नेवाहु॑तꣵ</p>
<h3 id="मनतर-83">मन्त्रः</h3>
<p>तन् न + इव॑ हु॒तन्   न + इवाहु॑तम् ।</p>
<h4 id="टक-83">टीका</h4>
<p>14इदानीमुक्तयोर्दोषयोरभावं प्रतिपादयति - तन्नेति ।। हुतमिव च न भवति, परोक्षत्वात् । परोक्षं हि कृत्वा वक्तारो भवीन्त न किंचिदत्र कृतमिति । यजुषा अहुतत्वाच्च हुतमिव न भवति, यदुक्तं यजमानस्यावदाय जुहुयात् इति, तस्य दोषस्याप्रसङ्गः । अहुतमिव च न भवति, परोक्षं हुतत्वात् । तेन यज्ञपरुरन्तरियादित्यस्य दोषस्याप्रसङ्गः ।।</p>
<h3 id="सयकतमनतर-70">संयुक्तमन्त्रः</h3>
<p>स्व॒पन्तँ॒व्वै दी᳚ख्षि॒तꣳ रख्षाꣳ॑सि जिघाꣳसन्त्य॒ग्निः [29]<br>
खलु॒ वै र॑ख्षो॒हाग्ने॒ त्वꣳ सु जा॑गृहि व॒यꣳ सु म॑न्दिषीम॒हीत्या॑हा॒ग्निमे॒वाधि॒पाङ्कृ॒त्वा स्व॑पिति॒ रख्ष॑सा॒मप॑हत्या</p>
<h3 id="मनतर-84">मन्त्रः</h3>
<p>स्व॒पन्तँ॒व् वै दी᳚ख्षि॒तꣳ रख्षाꣳ॑सि जिघाꣳसन्ति ।
अ॒ग्निः खलु॒ वै र॑ख्षो॒हा । [29]<br>
&ldquo;अग्ने॒ त्वꣳ सु जा॑गृहि , व॒यꣳ सु म॑न्दिषीम॒ही&quot;त्या॑ह । अ॒ग्निम् ए॒वाधि॒पाङ् कृ॒त्वा स्व॑पिति॒ रख्ष॑सा॒म् अप॑हत्यै ।</p>
<h4 id="टक-84">टीका</h4>
<p>15अथ &lsquo;अग्रे त्वं सु जागृहि&rsquo; इति संवेशनमन्त्रं व्याख्यातुमाह - स्वपन्तमित्यादि ।। दीक्षितग्रहणमन्यस्याप्रसंगार्थम् । रक्षोहेति । &lsquo;बहुलं छन्दसि&rsquo; इति क्विप् । अग्निमधिपामधिकं पातारं गोप्तारं कृत्वा स्वपिति । &lsquo;आतो मनिन्क्वनिप्&rsquo; इति विच् । निर्भयं स्वपितीति भावः; यदाह मु मन्दिषीमहीति । मदि स्तुतिमोदमदस्वप्नगतिषु । अपहत्यै । &lsquo;तादौ च&rsquo; इति गतेः प्रकृतिस्वरत्वम् ।।</p>
<h3 id="सयकतमनतर-71">संयुक्तमन्त्रः</h3>
<p>अव्र॒त्यमि॑व॒ वा ए॒ष क॑रोति॒ यो दी᳚ख्षि॒तस्स्वपि॑ति॒ त्वम॑ग्ने व्रत॒पा अ॒सीत्या॑हा॒ग्निर्वै दे॒वानाँ᳚व्व्र॒तप॑ति॒स्स ए॒वैनँ॑व्व्र॒तमा ल॑म्भयति</p>
<h3 id="मनतर-85">मन्त्रः</h3>
<p>अ॒व्र॒त्यमि॑व वा ए॒ष क॑रोति॒ यो दी᳚ख्षि॒तस् स्वपि॑ति । &ldquo;त्वम् अ॑ग्ने व्रत॒पा अ॒सी&quot;त्या॑ह ।<br>
अ॒ग्निर्वै दे॒वानाँ᳚व् व्र॒तप॑ति॒स् स ए॒वैनँ॑व् व्र॒तम् आ ल॑म्भयति ।</p>
<h4 id="टक-85">टीका</h4>
<p>16अथ प्रबुद्ध्य &lsquo;त्वमग्ने व्रतपा असि&rsquo; इति यजमान आह । तद्व्याचष्टे - अव्रत्यमिति ।। व्रते साधु न भवतीति यत्, &lsquo;ययतोश्चातदर्थे&rsquo; इत्युत्तरपदान्तोदात्तत्वम् । अत्रापि दीक्षितग्रहणमन्यस्याप्रसंगार्थम् । व्रतं पातीति व्रतपाः, पर्वूवद्विच् । यस्मादेवं मन्त्र आह, यतश्च देवानां मध्ये अग्निरेव व्रतपतिः व्रतस्य पाता । &lsquo;पत्यावैश्वर्ये&rsquo; इति पूर्वपदप्रकृतिस्वरत्वम् । तस्मात्सोग्निरेनं व्रतमालम्भयति स्वापनिमित्तव्रतलोपदोषापनोदनेन अधिकं व्रतमालम्भयति । यद्वा - व्रतमेवालम्भयति स्वापमिति [समपि] व्रतमेव करोति । शक्यते हि व्रतपतिना तथा कर्तुम् ।।</p>
<h3 id="सयकतमनतर-72">संयुक्तमन्त्रः</h3>
<p>दे॒व आ मर्त्ये॒ष्वेत्या॑ह दे॒वः [30]<br>
ह्ये॑ष सन्मर्त्ये॑षु॒</p>
<h3 id="मनतर-86">मन्त्रः</h3>
<p>दे॒व आ मर्त्ये॒ष्वेत्या॑ह - &ldquo;दे॒वो
ह्ये॑ष सन्मर्त्ये॑षु&rdquo; ।[30]</p>
<h4 id="टक-86">टीका</h4>
<p>17देव इत्यादि ।। मन्त्रे द्वावप्याकारौ समुच्चये । देव इति सप्तमीबहुवचनस्य &lsquo;सुपां सुलुक्&rsquo; इति स्वादेशात् देवेषु च मर्त्येपु चेत्यर्थः । अत्र कि देवस्सन् व्रतपतित्वेन वर्तते? उत मर्त्यस्सन् देवेष्विति मन्त्रार्थे सन्दिग्धे ब्राह्मणेन विशेषः प्रतिपाद्यते - देवो ह्येष सन्मर्त्येष्विति । यस्मादेवं तस्मात् मर्त्येपु वर्तते इत्याहेत्यर्थः ।।</p>
<h3 id="सयकतमनतर-73">संयुक्तमन्त्रः</h3>
<p>त्वँय्य॒ज्ञेष्वीड्य॒ इत्या॑है॒तꣳ हि य॒ज्ञेष्वीड॒ते</p>
<h3 id="मनतर-87">मन्त्रः</h3>
<p>त्वँय् य॒ज्ञेष्व् ईड्य॒ इत्या॑ह - ए॒तꣳ हि य॒ज्ञेष्व् ईड॒ते ।</p>
<h4 id="टक-87">टीका</h4>
<p>18त्वमित्यादि ।। यस्मादेतं यज्ञेष्वीडते स्तुवन्ति याचन्ते वर्तयन्ति वा, तस्मात् यज्ञेष्वीड्य इत्याह । &lsquo;ईडवन्द&rsquo; इत्याद्युदात्तत्वम् ।।</p>
<h3 id="सयकतमनतर-74">संयुक्तमन्त्रः</h3>
<p>ऽप॒ वै दी᳚ख्षि॒ताथ्सु॑षु॒पुष॑ इन्द्रि॒यन्दे॒वताः᳚ क्रामन्ति॒ विश्वे॑ दे॒वा अ॒भि मामाव॑वृत्र॒न्नित्या॑हेन्द्रि॒येणै॒वैन॑न्दे॒वता॑भि॒स्सन्न॑यति॒</p>
<h3 id="मनतर-88">मन्त्रः</h3>
<p>अप॒ वै दी᳚ख्षि॒ताथ् सु॑षु॒पुष॑ इन्द्रि॒यन् दे॒वताः᳚ क्रामन्ति ।<br>
&ldquo;विश्वे॑ दे॒वा अ॒भि मामाव॑वृत्र॒न्न्&rdquo; इत्या॑ह ।
इ॒न्द्रि॒येण + ए॒वैन॑न् दे॒वता॑भि॒स् सन्न॑यति ।</p>
<h4 id="टक-88">टीका</h4>
<p>19अप वा इत्यादि ।। सुषुपुषः सुप्तवतो दीक्षितात् इन्द्रियं देवताश्च अपक्रामन्ति, तस्मात् &lsquo;विश्वे देवाः&rsquo; इति प्रबुद्ध्य जपति । पूषा सन्येति सनिहारान् संशास्तीत्यके । अपरे तु - &lsquo;विश्वे देवाः'17 इत्यादिना सर्वेण सनिहारान् संशास्तीति ब्रुवते । तत्र &lsquo;वै&rsquo; इत्यालस्यमुच्यते । द्रव्याभावेन सनिहारप्रेषणम् । स्वपेर्लिट; क्वसुरादेशः, &lsquo;वचि स्वपि&rsquo; इति संप्रसारणं, &lsquo;लिट्यभ्यासस्य&rsquo; इत्यभ्यासस्य पञ्चम्येकवचने वसोस्संप्रसारणम्, &lsquo;शासिवसिघसीनां च&rsquo; इति षत्वम् । इन्द्रियेण देवताभिश्चैनं संनयति संयोजयति ।।</p>
<h3 id="सयकतमनतर-75">संयुक्तमन्त्रः</h3>
<p>यदे॒तद्यजु॒र्न ब्रू॒याद्याव॑त ए॒व प॒शून॒भि दीख्षे॑त॒ ताव॑न्तोऽस्य प॒शव॑स्स्यू॒ रास्वेय॑त् [31]<br>
सो॒मा भूयो॑ भ॒रेत्या॒हाप॑रिमिताने॒व प॒शूनव॑ रुन्द्धे</p>
<h3 id="मनतर-89">मन्त्रः</h3>
<p>यदे॒तद् यजु॒र् न ब्रू॒याद् , याव॑त ए॒व प॒शून॒भि दीख्षे॑त॒ , ताव॑न्तोऽस्य प॒शव॑स्स्यू॒ , रास्वेय॑त् । [31]<br>
&ldquo;सो॒म आ भूयो॑ भ॒रेत्य्&rdquo; आ॒ह , अप॑रिमितान् ए॒व प॒शून् अव॑ रुन्धे ।</p>
<h4 id="टक-89">टीका</h4>
<p>20यदेतदित्यादि ।। &lsquo;पूषा सन्या&rsquo; इत्यादिकं &lsquo;विश्वे देवाः'18 इत्यादिकं वा यजुर्यदि न ब्रूयात् यद्यनेन सनिहारान्प्रेषयेत् तदा आगमाभावात् यावत एव पशूनभिदीक्षेत दीक्षाकाले यावद्भिः पशुभिरुपलक्षितो भवति तावन्त एवास्य पशवत्स्युः । नाधिका सनिरित्याहुः । तदेतदनन्तरं वक्ष्यमाणं यजुः &lsquo;रास्व&rsquo; इत्यादिकं यत्र &lsquo;भूयो भर'19 इति श्रूयते । यदि तन्न ब्रूयात् आहरन्तं दृष्ट्वा तन्न जपेत् यथोक्तदोषप्रसङ्ग इति । तस्मादस्य वचनात् अपरिमितान् पशुनूवरुन्धे, भूयोप्याहरेति पूर्वपरिमाणाभावस्याशास्यत्वात् ।।</p>
<h3 id="सयकतमनतर-76">संयुक्तमन्त्रः</h3>
<p>च॒न्द्रम॑सि॒ मम॒ भोगा॑य भ॒वेत्या॑ह यथादेव॒तमे॒वैना॒ᳶ प्रति॑ गृह्णाति</p>
<h3 id="मनतर-90">मन्त्रः</h3>
<p>&ldquo;च॒न्द्रम् अ॑सि॒ , मम॒ भोगा॑य भ॒वे&quot;त्या॑ह ।
य॒था॒दे॒व॒तम् ए॒वैना॒ᳶ प्रति॑ गृह्णाति ।</p>
<h4 id="टक-90">टीका</h4>
<p>21&rsquo;चन्द्रमसि&rsquo; &lsquo;वस्त्रमसि&rsquo; इत्यादिहिरण्यादिप्रतिग्रहमन्त्राः - तत्र यस्माद्धिरण्यवस्त्रादीनि यथालिङ्गं प्रतिगृह्णाति, तस्माद्यथादेवतं या यस्या देवताया दक्षिणा &lsquo;अग्नये हिरण्यम्, सोमाय वासः&rsquo; इति प्रसिद्धं तस्यैतस्यै देवतायै दक्षिणाभूतां गृह्णाति ।।</p>
<h3 id="सयकतमनतर-77">संयुक्तमन्त्रः</h3>
<p>वा॒यवे᳚ त्वा॒ वरु॑णाय॒ त्वेति॒ यदे॒वमे॒ता नानु॑दि॒शेदय॑थादेवत॒न्दख्षि॑णा गमये॒दा दे॒वता᳚भ्यो वृश्च्येत॒ यदे॒वमे॒ता अ॑नुदि॒शति॑ यथादेव॒तमे॒व दख्षि॑णा गमयति॒ न दे॒वता᳚भ्य॒ आ [32]<br>
वृ॒श्च्य॒ते॒</p>
<h3 id="मनतर-91">मन्त्रः</h3>
<p>वा॒यवे᳚ त्वा॒ , वरु॑णाय॒ त्वेति॒ , यदे॒वमे॒ता नानु॑दि॒शेद् अय॑थादेवत॒न् दख्षि॑णा गमये॒द् आ दे॒वता᳚भ्यो वृश्च्येत ।</p>
<p>यदे॒वम् ए॒ता अ॑नुदि॒शति॑ , यथादेव॒तम् ए॒व दख्षि॑णा गमयति॒ , न दे॒वता᳚भ्य॒ आ वृ॑श्च्यते [32] ।</p>
<h4 id="टक-91">टीका</h4>
<p>22वायवे त्वेत्यादयः नष्टानुदेशमन्त्राः ।। यद्येवमेता एतैर्मन्त्रैर्नानुदिशेत् अयथास्वंग्राहिदेवताकं यथातथा दक्षिणामागमयेत्, देवताभ्यश्चावृश्च्येत सर्वतश्छिद्येत । यदेवमित्यादि । एवं यथोक्तानुदेशकरणात् न कश्चिद्द्वोष इति ।।</p>
<h3 id="सयकतमनतर-78">संयुक्तमन्त्रः</h3>
<p>देवी॑रापो अपान्नपा॒दित्या॑ह॒ यद्वो॒ मेध्यँ॑य्य॒ज्ञिय॒ꣳ॒ सदे॑व॒न्तद्वो॒ माव॑ क्रमिष॒मिति॒ वावैतदा॒ह</p>
<h3 id="मनतर-92">मन्त्रः</h3>
<p>&ldquo;देवी॑रापो अपान्नपा॒दि&quot;त्या॑ह ।
यद्वो॒ मेध्यँ॑य् य॒ज्ञिय॒ꣳ॒ सदे॑व॒न् तद्वो॒ माऽव॑ क्रमिष॒म् इति॒ वाव एतदा॑ह ।</p>
<h4 id="टक-92">टीका</h4>
<p>23अथ &lsquo;देवीरापः&rsquo; इति दीक्षितस्यापामुत्तरणे मन्त्रः । तस्यार्थमाह - यद्वो मेध्यमित्यादिना ।। यत् वो युष्माकं मेध्यं मेधे साधु यज्ञियं यज्ञार्हं सदेवं देवैस्सहितं देवयोग्यं च रूपं, तद्वो युष्माकं संबन्धि युष्मास्वेव विद्यमानं माऽवक्रमिषमवक्रम्य मागाम्, इति खल्वेतदाहायं मन्त्रः । तस्मादपामुत्तरणकाले &lsquo;वः&rsquo; इत्यादिकं मन्त्रमाह - ब्रूयात् ।।</p>
<h3 id="सयकतमनतर-79">संयुक्तमन्त्रः</h3>
<p>अच्छि॑न्न॒न्तन्तु॑म्पृथि॒व्या अनु॑ गेष॒मित्या॑ह॒ सेतु॑मे॒व कृ॒त्वात्ये॑ति ॥ [33]</p>
<h3 id="मनतर-93">मन्त्रः</h3>
<p>&ldquo;अच्छि॑न्न॒न् तन्तु॑म् पृथि॒व्या अनु॑ गेष॒मि&quot;त्या॑ह । सेतु॑मे॒व कृ॒त्वाऽत्ये॑ति ॥ [33]</p>
<h4 id="टक-93">टीका</h4>
<p>24ननु क्रियमाणमेवापक्रमणं कथमपह्नियते माऽवक्रमिषमिति? तत्राह - अच्छिन्नं तन्तुं यज्ञाख्यमहमनुगेषमनुगतो भूयासमित्यनेनाभिप्रायेण हि युष्मान् अपक्रामामि, को हि हविष्यत्वादिगुणं युष्मदीयमूर्मिं वृथाऽवक्रामेत्, तस्माद्यज्ञ एवायं मया युष्मदपक्रमणरूपोनुष्ठीयते । पृथिव्यास्तन्तुं पृथिव्यां तायमानं, अन्यत्र हि दीक्षते अन्यत्र देवान् यजते अन्यत्रावभृथमवयन्तीति तस्माद्यज्ञरूपत्वाद्युष्माभिः अपक्रमणं सोढव्यमिति भावः । यस्मादेवमाह तस्मात् सेतुमेव कृत्वाऽत्येति सेतुं कृत्वाऽपक्रामन्निव भवत्यपक्रमणदोषाभावात्; सेतुनाऽभिगच्छन् अतिक्रामन्नपि अपो नातिक्रामन्भवतीति । यद्वा - सेतुमेव यज्ञं कृत्वाऽत्येति । अपक्रमणदोषाभावहेतुत्वसाम्याद्यज्ञस्य सेतुत्वम् ।।</p>
<p>इति षष्ठे प्रथमे चतुर्थोनुवाकः ॥</p>
<h2 id="अनवक-५">अनुवाकः ५</h2>
<h3 id="सयकतमनतर-80">संयुक्तमन्त्रः</h3>
<p>दे॒वा वै दे॑व॒यज॑नमध्यव॒साय॒ दिशो॒ न प्राजा॑न॒न्तेऽ३॒॑ न्यो᳚न्यमुपा॑धाव॒न्</p>
<h3 id="मनतर-94">मन्त्रः</h3>
<p>दे॒वा वै दे॑व॒यज॑नम् अध्यव॒साय॒ दिशो॒ न प्राजा॑न॒न् , ते ऽ३॒॑न्यो᳚न्यम् उपा॑धावन् ।</p>
<h4 id="टक-94">टीका</h4>
<p>1अत्र &lsquo;भद्रादभि श्रेयः&rsquo; इत्यादीनां दीक्षितवादानां ब्राह्मणमौपानुवाक्यस्य प्रथमानुवाके द्रष्टव्यम् । अथ प्रायणीयोदयनीययोः कांश्चिद्विशेषान्विधातुमाह - देवा वै देवयजनमित्यादि ।। देवा इज्यन्तेऽस्मिन्निति देवयजनम्; कृदुत्तरपदप्रकृतिस्वरत्वेन लित्स्वरः । देवा वै देवयजनमध्यवसाय &lsquo;अत्र देवा यष्टव्याः&rsquo; इति स्थानविशेषाध्यवसायानन्तरं दिशः प्रागादिकाः न प्राजानन् इयं प्राचीयं दक्षिणेत्यादि निश्चेतुं नाशकुवन् । ततश्च व्यामुग्धचित्ताः दिग्विशेषापरिज्ञानेन प्राग्वंशादिकरणासमर्थाः अभवन् । ततस्ते अन्योन्यमुपाधावन् अन्यमन्योऽन्यं चान्य इत्येवं परस्परस्य समीपमगच्छन् । &lsquo;कर्मव्यतिहारे सर्वनाम्नो द्वे भवतः समासवच्च बहुलम् । यदा समासवत्तदा पूर्वस्य प्रथमैकवचनम्&rsquo; इति रूपसिद्धिः ।।</p>
<h3 id="सयकतमनतर-81">संयुक्तमन्त्रः</h3>
<p>त्वया॒ प्र जा॑नाम॒ त्वयेति॒ तेऽदि॑त्या॒ꣳ॒ सम॑ध्रियन्त॒ त्वया॒ प्र जा॑ना॒मेति॒</p>
<h3 id="मनतर-95">मन्त्रः</h3>
<p>त्वया॒ प्र जा॑नाम॒ त्वयेति॒ , तेऽदि॑त्या॒ꣳ॒ सम॑ध्रियन्त॒ , त्वया॒ प्र जा॑ना॒मेति॑ ।</p>
<h4 id="टक-95">टीका</h4>
<p>2केनाभिप्रायेणोपाधावन्नित्याह - त्वया प्र जानाम दिशः त्वं नो दिशः प्रज्ञापयेति वदन्तो देवास्मंभूय एकमुपाधावन्निति । उपगन्तव्यस्य वीप्स्यमानत्वाद्द्विर्वचनं - त्वया त्वया च [त्वयेति] । वीप्सायाश्च सुब्विषयत्वादाख्यातं न द्विरुच्यते । यथा - &lsquo;पुरुष इष्टकामुपादधात्पुरुष इष्टकाम्&rsquo; इति । अथ देवा अन्यतोनुत्पन्नदिग्ज्ञानाः अदित्यां समघ्रियन्त अदितिसकाशे संभूयातिष्ठन्त त्वया प्र जानामेति । धृङ् अवस्थाने, तौदादिकः, &lsquo;रिङ्शयग्लिङ्क्षु&rsquo; ।।</p>
<h3 id="सयकतमनतर-82">संयुक्तमन्त्रः</h3>
<p>साब्र॑वी॒द्वरँ॑व्वृणै॒ मत्प्रा॑यणा ए॒व वो॑ य॒ज्ञा मदु॑दयना अस॒न्निति॒ तस्मा॑दादि॒त्यᳶ प्रा॑य॒णीयो॑ य॒ज्ञाना॑मादि॒त्य उ॑दय॒नीय॒ᳶ</p>
<h3 id="मनतर-96">मन्त्रः</h3>
<p>साब्र॑वी॒द् - &ldquo;वरँ॑व् वृणै॒ मत् प्रा॑यणा ए॒व वो॑ य॒ज्ञा मदु॑दयना अस॒न्न्&quot;इति॑ ।</p>
<h4 id="टक-96">टीका</h4>
<p>3अधुना अदितिः दिशः प्रज्ञापयितुमना अब्रवीत् - वरं वृणै युष्मत्तः युष्माकं दिशः प्रज्ञापयिष्यामि यूयमिदमनुज्ञातुमर्हथ । कः पुनर्वर इत्याह - मत्वप्रायण इति ।। प्रासंगिकमुदयनीयविषयं देवताविधानं, समानन्यायत्वात् । प्रयन्ति प्रारभंन्तेऽनेनेति प्रायणं प्रारम्भः देवता । उद्यन्ति उत्तिष्ठन्ति संस्थापयन्त्यनेनेति उदयनं समाप्तिः देवता । उभत्रापि करणे ल्युट्, सामान्यविवक्षया नपुंसकत्वम् । अहं प्रायणं येषामहमुदयनं येषामिति बहुव्रीहिः, &lsquo;त्वमावेकवचने&rsquo; इति मादेशः । युष्माकं यज्ञाः मत्प्रायणा मदुदयना असन् सन्त्विति साऽब्रवीत्, वरं च देवेभ्यो लब्धवती ।</p>
<h3 id="मनतर-97">मन्त्रः</h3>
<p>तस्मा॑द् आदि॒त्यᳶ प्रा॑य॒णीयो॑ य॒ज्ञाना॑म् आदि॒त्य उ॑दय॒नीयः॑ ।</p>
<h4 id="टक-97">टीका</h4>
<p>तस्मात् यज्ञानां प्रायणीय उदयनीयश्च आदित्यः अदितिदेवत्यः । &lsquo;दित्यदिति&rsquo; इति ण्यः । प्रायणीयः प्रारम्भयागः, उदयनीयस्समाप्तियागः । उभयत्रापि &lsquo;कृत्यल्युटो बहुलम्&rsquo; इति करणे अनीयर्, &lsquo;उपोत्तमं रिति&rsquo; इत्युपोत्तमस्योदात्तत्वम् । यद्वा - प्रायणं प्रारम्भः, उदयनं समाप्तिः, तत्र भवो याग इति ग्रहादित्वाच्छप्रत्ययः, प्रत्ययाद्युदात्तत्वम् ।।</p>
<h3 id="सयकतमनतर-83">संयुक्तमन्त्रः</h3>
<p>पञ्च॑ दे॒वता॑ यजति॒ पञ्च॒ दिशो॑ दि॒शाम्प्रज्ञा᳚त्यै [34]<br>
अथो॒ पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञमे॒वाव॑ रुन्द्धे॒ पथ्याꣳ॑ स्व॒स्तिम॑यज॒न्प्राची॑मे॒व तया॒ दिश॒म्प्राजा॑नन्न॒ग्निना॑ दख्षि॒णा सोमे॑न प्र॒तीचीꣳ॑ सवि॒त्रोदी॑ची॒मदि॑त्यो॒र्ध्वाम्पथ्याꣳ॑ स्व॒स्तिँय्य॑जति॒</p>
<h3 id="मनतर-98">मन्त्रः</h3>
<p>पञ्च॑ दे॒वता॑ यजति॒ पञ्च॒ दिशो॑ , दि॒शाम् प्रज्ञा᳚त्यै [34] ।<br>
अथो॒ पञ्चा᳚ख्षरा प॒ङ्क्तिᳶ । पाङ्क्तो॑ य॒ज्ञः । य॒ज्ञमे॒वाव॑ रुन्धे ।<br>
पथ्याꣳ॑ स्व॒स्तिम् अ॑यजन् , प्राची॑मे॒व तया॒ दिश॒म् प्राजा॑नन् ।<br>
अ॒ग्निना॑ दख्षि॒णा , सोमे॑न प्र॒तीचीꣳ॑ , सवि॒त्रोदी॑ची॒म् , अदि॑त्यो॒र्ध्वाम्  +++( प्राजानन्)+++।
पथ्याꣳ॑ स्व॒स्तिँय् य॑जति ।</p>
<h4 id="टक-98">टीका</h4>
<p>4पञ्चेत्यादिविधिः ।। ताश्च वक्ष्यमाणाः पथ्यास्वस्त्यादयो वेदितव्याः । दिशाम् । &lsquo;सावेकाचः&rsquo; इति विभक्तेरुदात्तत्वम् । प्रज्ञात्यै प्रज्ञानाय भवति देवतायागः । &lsquo;तादौ च&rsquo; इति गतेः प्रत्कृतिस्वरत्वम् । अथो इति । अपि चेत्यर्थः । पाङ्क्तत्वं यज्ञस्योक्तम् । पङ्क्तिशब्द उत्सादिः । पञ्चानां योगो यज्ञावरुद्ध्यै च भवति । काः पुनस्ता देवता इत्याह - पथ्यामित्यादि । पथि साधु पथ्या प्रजानां हितंकरः आदित्य इति केचित् । उषा इत्यन्ये । प्रजापतिरित्यपरे । अस्तेः &lsquo;क्तिचूक्तौ च संज्ञायाम्&rsquo; इति क्तिच्, छान्दसो भूभावाभावः । &lsquo;छन्दस्युभयथा&rsquo; इति सार्वधातुकत्वाद्वा । असतेर्वा क्तिचि &lsquo;तितुत्र&rsquo; इतीट्प्रतिषेधः । तया देवतया प्राचीं प्राजानन् । प्राच्यादयश्शब्दा व्युत्पादिताः । अग्निनेत्यादि । अग्निमयजन् तेन दक्षिणामजानन् । एवं सर्वत्र । दक्षिणशब्दाद्द्वितीयैकवचनस्याजादेशः । यस्मादेवं पथ्यास्वस्त्यादीनां यागेन देवाः प्राच्याद्याः प्राजानन् तस्मात्पथ्यां स्वस्तिं यजति यजेत् इत्यादयो विधयः ।।</p>
<h3 id="सयकतमनतर-84">संयुक्तमन्त्रः</h3>
<p>प्राची॑मे॒व तया॒ दिश॒म्प्र जा॑नाति॒ पथ्याꣳ॑ स्व॒स्तिमि॒ष्ट्वाग्नीषोमौ॑ यजति॒ चख्षु॑षी॒ वा ए॒ते य॒ज्ञस्य॒ यद॒ग्नीषोमौ॒ ताभ्या॑मे॒वानु॑ पश्यति [35]<br>
अ॒ग्नीषोमा॑वि॒ष्ट्वा स॑वि॒तारँ॑य्यजति सवि॒तृप्र॑सूत ए॒वानु॑ पश्यति सवि॒तार॑मि॒ष्ट्वादि॑तिँय्यजती॒यँव्वा अदि॑तिर॒स्यामे॒व प्र॑ति॒ष्ठायानु॑ पश्य॒त्य्</p>
<h3 id="मनतर-99">मन्त्रः</h3>
<p>प्राची॑मे॒व तया॒ दिश॒म् प्र जा॑नाति ।
पथ्याꣳ॑ स्व॒स्तिमि॒ष्ट्वा ऽग्नीषोमौ॑ यजति ।
चख्षु॑षी॒ वा ए॒ते य॒ज्ञस्य॒ ,
यद् अ॒ग्नीषोमौ॒ ताभ्या॑म् ए॒वानु॑ पश्यति [35]।<br>
अ॒ग्नीषोमा॑व् इ॒ष्ट्वा स॑वि॒तारँ॑य् यजति ।
स॒वि॒तृप्र॑सूत ए॒वानु॑ पश्यति ।<br>
स॒वि॒तार॑म् इ॒ष्ट्वाऽदि॑तिँय् यजति ।
इ॒यँव् वा अदि॑तिर् अ॒स्यामे॒व प्र॑ति॒ष्ठायानु॑ पश्यति ।</p>
<h4 id="टक-99">टीका</h4>
<p>5प्राचीमेवेत्यादीनि फलानि ।। अग्नीषोमौ । &lsquo;ईदग्नेः&rsquo; इतीत्वम्, &lsquo;अग्नेस्तुत्स्तोमसोमाः&rsquo; इति षत्वम्; &lsquo;देवताद्वन्द्वे च&rsquo; इति द्वयोर्युगपत्प्रकृतिस्वरत्वम् । चक्षुषी इत्यादि । यज्ञचक्षुर्भूताभ्यां ताभ्यामनुपश्यति अनुक्रमेण जानाति, अनन्तरे दिशौ दक्षिणां प्रतीचीं च जानाति । सवितृप्रसूतः सवित्रा प्रेरितः अनुज्ञातो षा अनन्तरामुदींची दिशं जानाति । &lsquo;तृतीया कर्मणि&rsquo; इति पूर्वपदप्रकृतिस्वरत्वम् । इयमित्यादि । अस्यां पृथिव्यां प्रतिष्ठाय प्रतिष्ठितो भूत्वा अनन्तरामूर्ध्वां दिशं जानाति । अत्र सर्वत्रेष्ट्वेति क्त्वाप्रत्ययेन यष्टव्यानां देवतानां क्रमं दर्शयति ॥</p>
<h3 id="सयकतमनतर-85">संयुक्तमन्त्रः</h3>
<p>अदि॑तिमि॒ष्ट्वा मा॑रु॒तीमृच॒मन्वा॑ह म॒रुतो॒ वै दे॒वानाँ॒व्विशो॑ देववि॒शङ्खलु॒ वै कल्प॑मानम्मनुष्यवि॒शमनु॑ कल्पते॒ यन्मा॑रु॒तीमृच॑म॒न्वाह॑ वि॒शाङ्कॢप्त्यै᳚</p>
<h3 id="मनतर-100">मन्त्रः</h3>
<p>अदि॑तिमि॒ष्ट्वा मा॑रु॒तीम् ऋच॒म् अन्वा॑ह - म॒रुतो॒ वै दे॒वानाँ॒व् विशः॑ ।<br>
दे॒व॒वि॒शङ् खलु॒ वै कल्प॑मानम् मनुष्यवि॒शम् अनु॑ कल्पते । यन् मा॑रु॒तीम् ऋच॑म् अ॒न्वाह॑ वि॒शाङ्कॢप्त्यै᳚ ।</p>
<h4 id="टक-100">टीका</h4>
<p>6अदितिमिष्ट्वेत्यादि ॥ मारुत्या अनुवचनविधिः । यां कांचिन्मरुद्देवत्यामन्वाह । विशः प्रजाः प्रकृतयः । देवविशमित्यादि । देवानां विशो देवविशम् । मनुष्याणां विशो मनुष्यविशम् । जातावेकवचनम्, &lsquo;अच्&rsquo; इति योगाविभागात्समासान्तः । यथोक्तम् - &lsquo;अन्यत्रापि दृश्यते&rsquo; इति । लिङ्गस्वाभाव्यान्नपुंसकत्वम्, यथोक्तं - &lsquo;लिङ्गमशिष्यम्&rsquo; इति । अयमर्थः - यदा देवानां विशः कल्पन्ते संपद्यन्ते तदा तेनैव हेतुना लक्षणेन वा मनुष्याणां विशः कल्पन्ते संपन्ना भवन्ति । लक्षणेनोः कर्मप्रवचनीयत्वम् । तस्मान्मारुत्या अनुवचनं विशां कॢप्त्यै भवति ।।</p>
<h3 id="सयकतमनतर-86">संयुक्तमन्त्रः</h3>
<p>ब्रह्मवा॒दिनो॑ वदन्ति प्रया॒जव॑दननूया॒जम्प्रा॑य॒णीय॑ङ्का॒र्य॑मनूया॒जव॑त् [36]<br>
अ॒प्र॒या॒जमु॑दय॒नीय॒मिति</p>
<h3 id="मनतर-101">मन्त्रः</h3>
<p>ब्र॒ह्म॒वा॒दिनो॑ वदन्ति - &ldquo;प्रया॒जव॑दननूया॒जम् प्रा॑य॒णीय॑ङ् का॒र्य॑म् अनूया॒जव॑द् अप्रया॒जम् मु॑दय॒नीयम्&quot;इति॑  ।[36]</p>
<h4 id="टक-101">टीका</h4>
<p>7ब्रह्मवादिन इत्यादि ।। प्रारम्भे यष्टव्याः प्रयाजाः । अनु पश्चात् समाप्तौ यष्टव्याः अनूयाजाः । &lsquo;प्रयाजानूयाजौ यज्ञाङ्गे&rsquo; इति कुत्वाभावो निपात्यते, थाथादिनोत्तरपदान्तोदात्तत्वम् । &lsquo;उपसर्गस्य घञ्यमनुष्ये बहुलम्&rsquo; इत्यनोर्दीर्घत्वम् । प्रयाजयुक्तमविद्यमानानूयाजं प्रायणीयं कार्यं अनूयाजयुक्तमविद्यमानप्रयाजमुदयनीयं कार्यमिति ब्रह्मवादिन आहुः । अत्र पूर्वयोः &lsquo;नञ्सुभ्याम्&rsquo; इत्युत्तरपदान्तोदात्तत्वम् । प्रायणीयोदयनीयशब्दौ अर्धर्चादिद्रष्टव्यौ ।।</p>
<h3 id="सयकतमनतर-87">संयुक्तमन्त्रः</h3>
<p>इ॒मे वै प्र॑या॒जा अ॒मी अ॑नूया॒जास्सैव सा य॒ज्ञस्य॒ सन्त॑ति॒स्</p>
<h3 id="मनतर-102">मन्त्रः</h3>
<p>इ॒मे वै प्र॑या॒जा, अ॒मी अ॑नूया॒जाः ।
सै॒व सा य॒ज्ञस्य॒ सन्त॑तिः ।</p>
<h4 id="टक-102">टीका</h4>
<p>8अथ ब्रह्मवादिन उक्तेऽर्थे कारणं वदन्ति - इमे इत्यादि ।। सन्निहितपुरोवर्तिविषय इदंशब्दः, विपरीतविषयोदश्शब्दः । अयमर्थः - इमे प्रयाजाः अस्मिन् यागारम्भकाले सन्निहिताः प्रयाजाः । अमी अनूयाजाः उत्तरस्मिन् यागसमाप्तिकाले भविष्यन्त्यनूयाजाः । तस्मात्सैव प्रायणीये प्रयाजप्रभृति प्रवृत्ता सा यज्ञस्य सन्ततिः । या उदयनीयानूयाजकाले सन्तन्यते । एतावन्तं कालमेकैकाविच्छेदेन यज्ञस्य सन्ततिः संपन्ना भवति । अन्यथा यदि प्रायणीये अनूयाजास्स्युः, तेषां यज्ञसमाप्तिविषयत्वात् यज्ञसन्ततिः प्रस्तुता विच्छिन्ना स्यात् । अथ यद्युदयनीये प्रयाजास्स्युः तेषां यज्ञारम्भविषयत्वात् प्रस्तुतयज्ञसन्ततिविच्छिदोनेनानुमीयते । तस्मादुभयाभावात् सैव सा यज्ञस्य सन्ततिर्भवति । यद्वा - इमे वै प्रयाजा आरम्भयागाः खलु प्रयाजाः, तस्मात्त एवारम्भयागे प्रायणीये स्युरिति युज्यते । अथामी अनूयाजाः समाप्तियागाः, त एव समाप्तियागाः उदयनीये भवितुमर्हन्तीत्यर्थः । एतदेव समर्थयते - सैवेति । सैव हि यज्ञस्य प्रायणनीयस्य सैवोदयनीयस्य च सन्ततिरिति । यद्वा - इमे इदंरूपाः भूलोकात्मानः प्रयाजाः । अमी अदोरूपाः स्वर्लोकात्मानोनूयाजाः । सैव सा उदयनीयसमाप्तिः एतल्लोकसंबन्धिन्येव यज्ञस्य सन्ततिर्भवति, तथा यजमानोस्मिन् लोके प्रतिष्ठितो भवतीति ।।</p>
<h3 id="सयकतमनतर-88">संयुक्तमन्त्रः</h3>
<p>तत्तथा॒ न का॒र्य॑मा॒त्मा वै प्र॑या॒जाᳶ प्र॒जानू॑या॒जा यत्प्र॑या॒जान॑न्तरि॒यादा॒त्मान॑म॒न्तरि॑या॒द्यद॑नूया॒जान॑न्तरि॒यात्प्र॒जाम॒न्तरि॑या॒द्यत॒ᳵ खलु॒ वै य॒ज्ञस्य॒ वित॑तस्य॒ न क्रि॒यते॒ तदनु॑ य॒ज्ञᳶ परा॑ भवति य॒ज्ञम्प॑रा॒भव॑न्तँ॒य्यज॑मा॒नोऽनु॑ [37]<br>
परा॑भवति</p>
<h3 id="मनतर-103">मन्त्रः</h3>
<p>तत् तथा॒ न का॒र्य॑म् , आ॒त्मा वै प्र॑या॒जाᳶ प्र॒जा ऽनू॑या॒जाः । यत् प्र॑या॒जान् अ॑न्तरि॒याद् , आ॒त्मान॑म् अ॒न्तरि॑या॒द् , यद॑नूया॒जान् अ॑न्तरि॒यात् , प्र॒जाम् अ॒न्तरि॑यात् ।<br>
यत॒ᳵ खलु॒ वै य॒ज्ञस्य॒ वित॑तस्य॒ न क्रि॒यते॒ तदनु॑ य॒ज्ञᳶ परा॑ भवति ।
य॒ज्ञम् प॑रा॒भव॑न्तँ॒य् यज॑मा॒नोऽनु॑ परा॑भवति ।[37]</p>
<h4 id="टक-103">टीका</h4>
<p>9एवं देवतासाम्येनानयोर्यागयोरैक्यं मन्यमानैः ब्रह्मवादिभिरुक्ते एतद्दूषयति - तत्तथेति ।। अयमभिप्रायः - भिन्नावेतौ यागौ भिन्नकालौ व्यवहितौ च । न च देवताया अभेदमात्रेणैकत्वं भवति अध्वरकल्पवदिति । यथोक्तं ब्रह्मवादिभिस्तथा न कर्तव्यं; कुत इत्याह - आत्मेत्यादि । प्रथमजातत्वादात्मत्वम्, पश्चाज्जातत्वात्प्रजात्वम् । अन्तरियात् विनाशयेत् । तस्मादन्यतरान्तरयेऽन्यतरान्तरयस्स्यात् । यच्चोक्तं यज्ञसन्ततिस्संपन्ना भवतीति तदपि नेत्याह - यतः खल्विति । यज्ञस्य विततस्य अप्रतिषिद्धप्रसरस्य यतः प्रदेशात्प्रभृति न क्रियते तदनु यज्ञः पराभवति । यज्ञं पराभवन्तं यजमानोनुपराभवति । तस्मादसमीचीनं ब्रह्मवादिवचनमिति ।।</p>
<h3 id="सयकतमनतर-89">संयुक्तमन्त्रः</h3>
<p>प्रया॒जव॑दे॒वानू॑या॒जव॑त्प्राय॒णीय॑ङ्का॒र्य॑म्प्रया॒जव॑दनूया॒जव॑दुदय॒नीय॒न्नात्मान॑मन्त॒रेति॒ न प्र॒जान्न य॒ज्ञᳶ प॑रा॒भव॑ति॒ न यज॑मानᳶ</p>
<h3 id="मनतर-104">मन्त्रः</h3>
<p>प्रया॒जव॑द् ए॒वानू॑या॒जव॑त् प्राय॒णीय॑ङ् का॒र्य॑म् , प्रया॒जव॑द् अनूया॒जव॑द् उदय॒नीय॒न् ,
न आत्मान॑म् अन्त॒रेति॒ , न प्र॒जाम् ।
न य॒ज्ञᳶ प॑रा॒भव॑ति॒ , न यज॑मानः ।</p>
<h4 id="टक-104">टीका</h4>
<p>10कथं तर्हि कर्तव्यमित्याह - प्रयाजवदेवेत्यादि ।। उभयमुभयवदेव कर्तव्यमिति नात्मानं न च प्रजामन्तरेति, न यज्ञो न च यजमानः पराभवति ।।</p>
<h3 id="सयकतमनतर-90">संयुक्तमन्त्रः</h3>
<p>प्राय॒णीय॑स्य निष्का॒स उ॑दय॒नीय॑म॒भि निर्व॑पति॒ सैव सा य॒ज्ञस्य॒ सन्त॑ति॒र्</p>
<h3 id="मनतर-105">मन्त्रः</h3>
<p>प्राय॒णीय॑स्य निष्का॒स उ॑दय॒नीय॑म् अ॒भि निर्व॑पति॒ ,
सैव सा य॒ज्ञस्य॒ सन्त॑तिः ।</p>
<h4 id="टक-105">टीका</h4>
<p>11यज्ञसन्ततिमपि दर्शयाम इत्याह - प्रायणीयस्य निष्कास इति विधिः ।। प्रायणीयस्य निष्कासे स्थाल्यां मेक्षणे च लग्नं यदन्नकल्पमन्नं तस्योपर्युदयनीयं निर्वपति । एतेन प्रायणीयोदयनीययोरेका यज्ञस्य सन्ततिः कृता भवति ।।</p>
<h3 id="सयकतमनतर-91">संयुक्तमन्त्रः</h3>
<p>याᳶ प्रा॑य॒णीय॑स्य या॒ज्या॑ यत्ता उ॑दय॒नीय॑स्य या॒ज्याः᳚ कु॒र्यात्परा॑ङ॒मुँल्लो॒कमा रो॑हेत्प्र॒मायु॑कस्स्या॒द्</p>
<h3 id="मनतर-106">मन्त्रः</h3>
<p>याᳶ प्रा॑य॒णीय॑स्य या॒ज्या॑ यत्ता उ॑दय॒नीय॑स्य या॒ज्याः᳚ कु॒र्यात् , परा॑ङ् अ॒मुँल् लो॒कम् आ रो॑हेत् प्र॒मायु॑कस् स्यात् ।</p>
<h4 id="टक-106">टीका</h4>
<p>12अत्र तैर्ब्रह्मवादिभिर्यदुक्तं &lsquo;याः प्रायणीयस्य याज्यास्ता एवोदयनीयस्य याज्याः कार्याः&rsquo; इति तदपि दूषयति - यत् यदि तथा कुर्यात् पराङपुनरावृत्त एव एनं लोकं मुक्त्वा अमुमूर्ध्वलोकमारोहेत्; ततश्च प्रमायुकः परागतासुः स्यात् । यजत्याभिरिति याज्याः, &lsquo;कृत्यल्युटो बहुलम्&rsquo; इति करणे ल्युट्, &lsquo;यजयाचरुचप्रवचर्चश्च&rsquo; इति कुत्वाभावः । पराऽञ्चतीति पराङ्, ऋत्विगादिना क्विनि अनुनासिकलोपे संयोगान्तलोपे च &lsquo;क्विन्प्रत्ययस्य कुः&rsquo; इति कुत्वम्, &lsquo;अनिगन्तोञ्चतावप्रत्यये&rsquo; इति गतेः प्रकृतिस्वरत्वम् । मीयतेः छान्दस उकञ्, कृदुत्तरपदप्रकृतिस्वरत्वम् ।।</p>
<h3 id="सयकतमनतर-92">संयुक्तमन्त्रः</h3>
<p>याᳶ प्रा॑य॒णीय॑स्य पुरोनुवा॒क्या᳚स्ता उ॑दय॒नीय॑स्य या॒ज्याः᳚ करोत्य॒स्मिन्ने॒व लो॒के प्रति॑ तिष्ठति ॥ [38]</p>
<h3 id="मनतर-107">मन्त्रः</h3>
<p>याᳶ प्रा॑य॒णीय॑स्य पुरोनुवा॒क्या᳚स् , ता उ॑दय॒नीय॑स्य या॒ज्याः᳚ करोत्य् ,
अ॒स्मिन्न् ए॒व लो॒के प्रति॑ तिष्ठति ॥ [38]</p>
<h4 id="टक-107">टीका</h4>
<p>13एवं परोक्तं दूषयित्वा स्वसिद्धिमाह - याः प्रायणीयस्य पुरोनुवाक्या इत्यादिविधिः ।। पुरस्तादनूच्यन्ते इति पुरोनुवाक्याः पथ्यास्वस्त्यादीनाम् । ण्यति कृदुत्तरपदप्रकृतिस्वरत्वम् । याः प्रायणीयस्य याज्याः ता उदयनीयस्य पुरोनुवाक्याः कुर्यादित्ययमपि गम्यते । उक्तदोषाभावमिदानीमाह - अस्मिन्नित्यादि । यागान्ते न्यायप्राप्तयाज्यां मुक्त्वा प्रायणीयपुरोनुवाक्यास्वीकारेणामुष्माल्लोकादिमं लोकमागत इवायं भवतीति पुनरावृत्तोस्मिन्नेव लोके प्रतितिष्ठतीति; दीर्घायुर्भवतीति यावत् । &lsquo;ऊडिदम्&rsquo; इत्यादिना इदमो विभक्तेरुदात्तत्वम् ।।</p>
<p>इति षष्ठे प्रथमे पञ्चमोनुवाकः ॥</p>
<h2 id="अनवक-६">अनुवाकः ६</h2>
<h3 id="सयकतमनतर-93">संयुक्तमन्त्रः</h3>
<p>क॒द्रूश्च॒ वै सु॑प॒र्णी चा᳚त्मरू॒पयो॑रस्पर्धेता॒ꣳ॒ सा क॒द्रूस्सु॑प॒र्णीम॑जय॒थ्साब्र॑वीत्तृ॒तीय॑स्यामि॒तो दि॒वि सोम॒स्तमा ह॑र॒ तेना॒त्मान॒न्निष्क्री॑णी॒ष्वेती॒यँव्वै क॒द्रूर॒सौ सु॑प॒र्णी छन्दाꣳ॑सि सौपर्णे॒यास्</p>
<h3 id="मनतर-108">मन्त्रः</h3>
<p>क॒द्रूश्च॒ वै सु॑प॒र्णी च आ᳚त्मरू॒पयो॑र् अस्पर्धेताम् ।
सा क॒द्रूस् सु॑प॒र्णीम् अ॑जयत् ।</p>
<p>सा ऽब्र॑वीत् -
&ldquo;तृ॒तीय॑स्यामि॒तो दि॒वि सोम॒स् , तमा ह॑र॒ , तेन आ॒त्मान॒न् निष्क्री॑णी॒ष्वे&quot;ति॑ ।<br>
इ॒यँव् वै क॒द्रूर् अ॒सौ सु॑प॒र्णी , छन्दाꣳ॑सि सौपर्णे॒याः।</p>
<h4 id="टक-108">टीका</h4>
<p>1अथ सवनगुणान्विधास्यन् तदर्थं गायत्रीं स्तोतुमाह - कद्रूरित्यादि ।। दिव्यमातरावेते आत्मरूपयोर्निजसौन्दर्यनिमित्तमहं दर्शनीयाऽहं दर्शनीयेति सपत्नीत्वादस्पर्धेतां स्पर्धमाने विप्रतिपत्तिमकुरुताम् । &lsquo;कद्रुकमण्डल्वोः&rsquo; इति कद्रुशब्दादूङ्प्रत्ययः । &lsquo;पाककर्ण&rsquo; इत्यादिना सुपर्णशब्दात् ङीष् । ततस्सा कद्रूस्सुपर्णीमजयत् रूपवत्तया तां जित्वा दासीं जग्राह । ततस्सा कद्रूस्सुपर्णीमब्रवीत् । इतस्तृतीयस्यां दिवि सोमो यागात्मा वर्तते, तदानयनेन हेतुना आत्मानं निष्क्रीणीष्व त्वां दासीभावान्मोचयेति । देवनशीलत्वात्त्रयोपि लोका दिव इत्युच्यन्ते, तत्र भूमिष्ठा कद्रूराह - इतस्तृतीयस्यां दिवीति । यद्वा - द्यौरेव त्रिखण्डा, तत्र दिविष्ठैवाह - इतस्तृतीयस्मिन् द्युखण्डे सोमो वर्तते इति । &lsquo;तीयस्य वा ङित्सूपसंख्यानम्&rsquo; इति स्याभावः । &lsquo;ऊडिदम्&rsquo; इतीदमो विभक्तेरुदात्तत्वम् । इयं वा इत्यादि । दिवः पुत्रत्वेन प्रसिद्धानि छन्दांसि, तानि सौपर्णेयाः सुपर्णीपुत्राः केचन दिव्यजनाः, त एव छन्दांसि गायत्र्यादीनि । यद्वा - लिङ्गव्यत्ययः । छन्दांसि सुपर्णापत्यानीत्यर्थः । स्त्रीभ्यो ढकि &lsquo;कितः&rsquo; इत्यन्तोदात्तत्वम् ।।</p>
<h3 id="सयकतमनतर-94">संयुक्तमन्त्रः</h3>
<p>साब्र॑वीद॒स्मै वै पि॒तरौ॑ पु॒त्रान्बि॑भृतस्तृ॒तीय॑स्यामि॒तो दि॒वि सोम॒स्तमा ह॑र॒ तेना॒त्मान॒न्निष्क्री॑णीष्व [39]<br>
इति॑ मा क॒द्रूर॑वोच॒दिति॒</p>
<h3 id="मनतर-109">मन्त्रः</h3>
<p>सा ऽब्र॑वीद् -
&ldquo;अ॒स्मै वै पि॒तरौ॑ पु॒त्रान् बि॑भृतस् तृ॒तीय॑स्यामि॒तो दि॒वि सोम॒स्,
तम् आ ह॑र॒ ,
तेन आ॒त्मान॒न् निष्क्री॑णीष्व + इति॑ मा क॒द्रूर् अ॑वोच॒दि&quot;ति॑ ।[39]</p>
<h4 id="टक-109">टीका</h4>
<p>2अथ सा कद्र्वा तथोक्ता सा सुपर्णी पुत्रानब्रवीत् अस्मै ईदृशाय प्रयोजनाय आर्तिपरित्राणाय पितरौ माता च पिता च पुत्रान् दुःखात्त्रायकस्वभावान् सुतान् बिभृतः उत्पाद्य पोषयतः । &lsquo;पिता मात्रा&rsquo; इत्येकशेषः, पूर्ववदिदमो विभक्तेरुदात्तत्वम् । किं तवागमनमिति चेत्? श्रूयतां पुत्रकाः - तृतीयस्यामिता दिवि सोमस्तमाहर तेनात्मानं निष्क्रीणीष्वेति मां कद्रूरवोचत् निजरूपवत्तया गर्विता दासीमिव मां मन्यमाना इत्थमवमन्यते । ततोस्मिन् व्यसनसंकटे नियग्नामितो मां त्रायध्वमिति ।।</p>
<h3 id="सयकतमनतर-95">संयुक्तमन्त्रः</h3>
<p>जग॒त्युद॑पत॒च्चतु॑र्दशाख्षरा स॒ती साऽप्रा᳚प्य॒ न्य॑वर्तत॒ तस्यै॒ द्वे अ॒ख्षरे॑ अमीयेता॒ꣳ॒ सा प॒शुभि॑श्च दी॒ख्षया॒ चाग॑च्छ॒त्तस्मा॒ज्जग॑ती॒ छन्द॑साम्पश॒व्य॑तमा॒ तस्मा᳚त्पशु॒मन्त॑न्दी॒ख्षोप॑ नमति</p>
<h3 id="मनतर-110">मन्त्रः</h3>
<p>जग॒त्युद॑पत॒च् चतु॑र्दशाख्षरा स॒ती ।
साऽप्रा᳚प्य॒ न्य॑वर्तत ।
तस्यै॒ द्वे अ॒ख्षरे॑ अमीयेताम् ।<br>
सा प॒शुभि॑श्च दी॒ख्षया॒ चाग॑च्छत् ।
तस्मा॒ज् जग॑ती॒ छन्द॑साम् पश॒व्य॑तमा । तस्मा᳚त् पशु॒मन्त॑न् दी॒ख्षोप॑ नमति ।</p>
<h4 id="टक-110">टीका</h4>
<p>3अथ तछ्रुत्वा छन्दसां ज्येष्ठभूता जगती उदपतत् ऊर्ध्वं गता । सा चतुर्दशाक्षराऽपि सता सोममप्राप्य अलब्ध्वा न्यवर्तत तत्सकाशात्प्रतिनिवृत्ता । &lsquo;शतुरनुमः&rsquo; इति नद्या उदात्तत्वम् । तस्यै तस्याः सोमेन रहितायाः द्वे अक्षरे अमीयेतामहीयेताम् । अशेस्सरप्रत्यये अक्षरम् । ततस्सा जगती तत्र तृतीयस्यां दिवि स्थितान् पशून् दीक्षां च दृष्ट्वा उपादाय तेनोभयेन सहिताऽऽगच्छत् । अन्य आहुः - चतुर्दशाक्षराऽपि सती सा अप्राप्य सोमसकाशमपि गन्तुमसमर्था न्यवर्तत । ततस्तस्याश्श्रान्तायाः द्वे अक्षरे अमीयेतां विशीर्णे अभवताम् । सा तादृशी तत्र स्थि- तान् पशून् दीक्षां च गृहीत्वा आगच्छदिति । तस्माच्छन्दसां मध्ये जगती पशव्यतमा अतिशयेन पशुभ्यो हिता । हितार्थे &lsquo;उगवादिभ्यो यत्&rsquo; । यस्मादेवं पशुभिस्सह दीक्षा आगता, तस्मात्पशुमन्तं दीक्षोपनमति उपतिष्ठते दक्षिणा क्षीरादिसंपत्तेश्च । &lsquo;ह्रस्वनुड्भ्यां मतुप्&rsquo; इति मतुप उदात्तत्वम् ।।</p>
<h3 id="सयकतमनतर-96">संयुक्तमन्त्रः</h3>
<p>त्रि॒ष्टुगुद॑पत॒त्त्रयो॑दशाख्षरा स॒ती साऽप्रा᳚प्य॒ न्य॑वर्तत॒ तस्यै॒ द्वे अ॒ख्षरे॑ अमीयेता॒ꣳ॒ सा दख्षि॑णाभिश्च [40]<br>
तप॑सा॒ चाग॑च्छ॒त्तस्मा᳚त्त्रि॒ष्टुभो॑ लो॒के माध्य॑न्दिने॒ सव॑ने॒ दख्षि॑णा नीयन्त ए॒तत्खलु॒ वाव तप॒ इत्या॑हु॒र्यस्स्वन्ददा॒तीति॑</p>
<h3 id="मनतर-111">मन्त्रः</h3>
<p>त्रि॒ष्टुग् उद॑पत॒त् त्रयो॑दशाख्षरा स॒ती
साऽप्रा᳚प्य॒ न्य॑वर्तत ।
तस्यै॒ द्वे अ॒ख्षरे॑ अमीयेताम् ।
सा दख्षि॑णाभिश् च , तप॑सा॒ चाग॑च्छत् ।[40]<br>
तस्मा᳚त् त्रि॒ष्टुभो॑ लो॒के , माध्य॑न्दिने॒ सव॑ने॒ दख्षि॑णा नीयन्ते ।
ए॒तत् खलु॒ वाव तप॒ इत्या॑हु॒र् - &ldquo;यस् स्वन् ददा॒ती&quot;ति॑ ।</p>
<h3 id="टक-111">टीका</h3>
<p>4त्रिष्टुगुदपतदित्यादि ।। गतम् । सा दक्षिणाभिश्च तपसा च दानलक्षणेन आगच्छत् । तस्मात्त्रिष्टुभो लोके स्थाने माध्यान्दिनसवने दक्षिणा नीयन्ते । उत्सादिर्मध्यन्दिनशब्दः । अधुना माध्यन्दिने सवने, दानमेव तप इत्याह - यत् स्वं ददाति एतदेव खलु तप इत्याहुः । ददातीति &lsquo;अभ्यस्तानामादिः&rsquo; इत्याद्युदात्तत्वम् ।।</p>
<h3 id="सयकतमनतर-97">संयुक्तमन्त्रः</h3>
<p>गाय॒त्र्युद॑पत॒च्चतु॑रख्षरा स॒त्य॑जया॒ ज्योति॑षा॒ तम॑स्या अ॒जाभ्य॑रुन्द्ध॒ तद॒जाया॑ अज॒त्वꣳ सा सोम॒ञ्चाह॑रच्च॒त्वारि॑ चा॒ख्षरा॑णि साष्टाख्ष॑रा॒ सम॑पद्यत</p>
<h3 id="मनतर-112">मन्त्रः</h3>
<p>गा॒य॒त्र्य् उद॑पत॒च् चतु॑रख्षरा स॒त्य॑जया॒ ज्योति॑षा ।
तम॑स्या अ॒जाऽभ्य॑रुन्ध ।
तद् अ॒जाया॑ अज॒त्वम् ।</p>
<p>सा सोम॒ञ् चाऽऽह॑रच् ,च॒त्वारि॑ च अ॒ख्षरा॑णि ।
सा ऽष्टाख्ष॑रा॒ सम॑पद्यत ।</p>
<h4 id="टक-112">टीका</h4>
<p>5ततो गायत्र्युदपतत् चतुरक्षरैव सता अजया सहायभूतया अजामपि सहायभूतां गृहीत्वा ऊर्ध्वं गता, ततस्सा अजा ज्योतिषा आत्मीयया दीप्त्या तं सोमं गायत्र्यर्थमभ्यरुन्ध अभिरुद्धवती अभिगतवती । तदित्यादि । अज गतिक्षेपाणयोः, &lsquo;ङ्यापोस्मंज्ञाछन्दसोर्बहुलम्&rsquo; &lsquo;त्वे च&rsquo; इति ह्रस्वत्वम् । ततस्सा गायत्री सोमं चाजया वशीकृतमाहरत्, चत्वारि चाक्षराणि यानि त्रिष्टुब्जगत्योः तत्राहीयन्त तान्येव स्वयमाहरत् । ततः प्रभृति साऽष्टाक्षरा समपद्यत, पादाभिप्रायमिदम् । यथोक्तं &lsquo;गायत्र्यष्टकैः&rsquo; इति । त्रयश्चास्याः पादाः, यथा वक्ष्यति - &lsquo;पद्भ्यां द्वे सवने समगृह्नान्मुखेनैकम्&rsquo; इति । तेन चतुर्विंशत्यक्षरा गायत्री । त्रिष्टुब्जगत्यौ च ततः प्रभृत्येकादशद्वादशाक्षरपादे, द्वयोर्द्वयोर्हीनत्वात् । तेन चतुश्चत्वारिंशदक्षरा त्रिष्टुम्, अष्टाचत्वारिंशदक्षरा जगती ।।</p>
<h3 id="सयकतमनतर-98">संयुक्तमन्त्रः</h3>
<p>ब्रह्मवा॒दिनो॑ वदन्ति [41]<br>
कस्मा᳚थ्स॒त्याद्गा॑य॒त्री कनि॑ष्ठा॒ छन्द॑साꣳ स॒ती य॑ज्ञमु॒खम्परी॑या॒येति॒</p>
<h3 id="मनतर-113">मन्त्रः</h3>
<p>ब्रह्मवा॒दिनो॑ वदन्ति -
&ldquo;कस्मा᳚थ् स॒त्याद् गा॑य॒त्री कनि॑ष्ठा॒ छन्द॑साꣳ स॒ती य॑ज्ञमु॒खम् परी॑या॒ये&quot;ति॑ [41]</p>
<h4 id="टक-113">टीका</h4>
<p>6ब्रह्यवादिन इति ।। सदर्हतीति सत्यं कारणमुच्यते । दण्डादिभ्यो यः । कस्मात्कारणाद्रायत्री छन्दसां प्रकृतानां त्रयाणां कनिष्ठा अल्पतमा सती यज्ञमुखं प्रातस्सवनं परीयाय परिगच्छतीति । &lsquo;छन्दसि लुङ्लङ्लिटः&rsquo; इति लिट् । &lsquo;युवाल्पयोः कनन्यतरस्याम्&rsquo; इति कन् ।।</p>
<h3 id="सयकतमनतर-99">संयुक्तमन्त्रः</h3>
<p>यदे॒वादस्सोम॒माह॑र॒त्तस्मा᳚द्यज्ञमु॒खम्पर्यै॒त्तस्मा᳚त्तेज॒स्विनी॑तमा प॒द्भ्यान्द्वे सव॑ने स॒मगृ॑ह्णा॒न्मुखे॒नैकँ॒य्यन्मुखे॑न स॒मगृ॑ह्णा॒त्तद॑धय॒त्तस्मा॒द्द्वे सव॑ने शु॒क्रव॑ती प्रातस्सव॒नञ्च॒ माध्य॑न्दिनञ्च॒ तस्मा᳚त्तृतीयसव॒न ऋ॑जी॒षम॒भि षु॑ण्वन्ति धी॒तमि॑व॒ हि मन्य॑न्ते [42]</p>
<h3 id="मनतर-114">मन्त्रः</h3>
<p>यदे॒वादस् सोम॒म् आह॑र॒त् , तस्मा᳚द् यज्ञमु॒खम् पर्यै᳚त्। तस्मा᳚त् तेज॒स्विनी॑तमा ।<br>
प॒द्भ्यान् द्वे सव॑ने स॒मगृ॑ह्णा॒न् मुखे॒न + एक᳚म् ।
यन् मुखे॑न स॒मगृ॑ह्णा॒त् तद॑धयत् ।<br>
तस्मा॒द् द्वे सव॑ने  शु॒क्रव॑ती प्रातस् सव॒नञ् च॒ माध्य॑न्दिनञ् च ।<br>
तस्मा᳚त् तृतीयसव॒न ऋ॑जी॒षम् अ॒भि षु॑ण्वन्ति ।
धी॒तमि॑व॒ हि मन्य॑न्ते । [42]</p>
<h4 id="टक-114">टीका</h4>
<p>7इत्थं ब्रह्मवादिभिः पृष्टे उत्तरमाह कश्चिद्व्रह्मवादी - यदेवेति ।। यदेवेदं कारणं सोममियमाहरत्, अदः एतस्मात् यज्ञमुखं परिगता । यद्वा - अदश्शब्दात्परस्याः पञ्चम्याः &lsquo;सुपां सुलुक्&rsquo; इति लुक् । अमुष्माल्लोकादित्यर्थः । एतेर्लिङि इतश्च लोपे अडागमे &lsquo;आटश्च&rsquo; इति वृद्धौ एदिति भवति । तस्मादेव कारणात् तेजस्विनीतमा अतिशयेन तेजस्विनी गायत्री बभूव । सा सोममाहरन्ती पद्भ्यां द्वे सवने प्रातस्सवनमाध्यन्दिने समगृह्णात् संगृहीतवती । मुखेन मुखस्थानीयेन पादेन एकं सवनं तृतीयं समगृह्णात् । छन्दसां पक्षिरूपत्वादेवमुक्तम् । द्वौ पादावस्य, तृतीयः पादो मुखमिति । यत् मुखेन सवनं समगृह्णात् तत् अधयत् अपिबत् । तस्मादित्यादि । शुक्रवती रसवती पद्भ्यां गृहीतत्वात् । &lsquo;नपुंसकाच्च&rsquo; इति शीभावः । तस्मादित्यादि । यस्मात् घीतं पीतमिव तृतीयसवनं मन्यन्ते तस्मात्तृतीयसवने ऋजीषं किम्भूतं सोममभिषुण्वन्ति, तस्य पीतसारत्वात् एता- दृशस्यापीतत्वात् ।।</p>
<h3 id="सयकतमनतर-100">संयुक्तमन्त्रः</h3>
<p>आ॒शिर॒मव॑ नयति सशुक्र॒त्वायाथो॒ सम्भ॑रत्ये॒वैन॒त्</p>
<h3 id="मनतर-115">मन्त्रः</h3>
<p>आ॒शिर॒म् अव॑ नयति सशुक्र॒त्वाय , अथो॒ सम्भ॑रत्य् ए॒वैन॑त् ।</p>
<h4 id="टक-115">टीका</h4>
<p>8आशिरमित्यादिविधिः ।। ऋजीषे आशिरं सोममवनयति सरसत्वार्थम् । अथो अपि च एतत्तृतीयसवनं संभरत्येव संपुष्टमेव करोतीति । एनादेशोऽनुदात्तः ।।</p>
<h3 id="सयकतमनतर-101">संयुक्तमन्त्रः</h3>
<p>तꣳ सोम॑माह्रि॒यमा॑णङ्गन्ध॒र्वो वि॒श्वाव॑सु॒ᳶ पर्य॑मुष्णा॒थ्स ति॒स्रो रात्री॒ᳶ परि॑मुषितोऽवस॒त्तस्मा᳚त्ति॒स्रो रात्रीः᳚ क्री॒तस्सोमो॑ वसति॒</p>
<h3 id="मनतर-116">मन्त्रः</h3>
<p>तꣳ सोम॑म् आह्रि॒यमा॑णङ् गन्ध॒र्वो वि॒श्वाव॑सु॒ᳶ पर्य॑मुष्णात्
स ति॒स्रो रात्री॒ᳶ परि॑मुषितो ऽवसत् ।
तस्मा᳚त् ति॒स्रो रात्रीः᳚ क्री॒तस् सोमो॑ वसति ।</p>
<h4 id="टक-116">टीका</h4>
<p>9तमित्यादि ।। तमानीयमानं सोमं विश्वावसुर्नाम गन्धर्वः पर्यमुष्णात् प्रतिरोधक इव भूत्वा आनयनविघ्नमाचरत् । स च परिमुषितः तिस्रो रात्रीः तत्रैव न्यवसत् । तस्मादित्यादि । अत्र त्रित्वसंख्याप्रयुक्तो निवासः दीक्षासमाप्तेः यावत्सुत्यादिवसं वसतीत्यर्थः । अत्रान्तराळदिवसानां त्रित्वात्तिस्र इत्युक्तम् । तेन त्रित्वाभावेऽपि वासो भवत्येव ।।</p>
<h3 id="सयकतमनतर-102">संयुक्तमन्त्रः</h3>
<p>ते दे॒वा अ॑ब्रुव॒न्थ्स्त्रीका॑मा॒ वै ग॑न्ध॒र्वास्स्त्रि॒या निष्क्री॑णा॒मेति॒ ते वाच॒ꣵ॒ स्त्रिय॒मेक॑हायनीङ्कृ॒त्वा तया॒ निर॑क्रीण॒न्थ्</p>
<h3 id="मनतर-117">मन्त्रः</h3>
<p>ते दे॒वा अ॑ब्रुव॒न्थ् -
&ldquo;स्त्रीका॑मा॒ वै ग॑न्ध॒र्वास् स्त्रि॒या निष्क्री॑णा॒मे&quot;ति॑ ।</p>
<h4 id="टक-117">टीका</h4>
<p>10एकहायन्या क्रीणातीति विधास्यन् तदर्थमाह - ते देवा इत्यादि ।। ते देवाः गन्धर्वेण परिमुषितसोमाः तन्निष्क्रयोपायं विमृशन्तः इत्थमब्रुवन् - गन्धर्वा नाम स्त्रीकामा भवन्ति, तस्मात् स्त्रिया निष्क्रयणभूतया कया चित् सोमं निष्क्रीणामेति । पञ्चमषष्ठयोरन्यतरस्मिन् लकारे आडागमः । स्त्रीं कामयन्त इति स्त्रीकामाः, &lsquo;शालिकामिभिक्षाचरिभ्यो णः&rsquo;, &lsquo;पूर्वपदप्रकृतिस्वरत्वं च वक्तव्यम्&rsquo; इति णः ।</p>
<h3 id="मनतर-118">मन्त्रः</h3>
<p>ते वाच॒ꣵ॒ स्त्रिय॒म् एक॑हायनीङ् कृ॒त्वा तया॒ निर॑क्रीणन् ।</p>
<h4 id="टक-118">टीका</h4>
<p>ते वाचमित्यादि । ते तथाकृताध्यवसाया देवाः वाचं वाङ्मयाभिमानिनीं एकहायनीमेकवर्षां स्त्रियं कृत्वा तया सोमं निरक्रीणन् निष्क्रीतवन्तः । &lsquo;दामहायनान्ताच्च&rsquo; इति ङीप् ।।</p>
<h3 id="सयकतमनतर-103">संयुक्तमन्त्रः</h3>
<p>सा रो॒हिद्रू॒पङ्कृ॒त्वा ग॑न्ध॒र्वेभ्यः॑ [43]<br>
अ॒प॒क्रम्या॑तिष्ठ॒त्तद्रो॒हितो॒ जन्म॒ ते दे॒वा अ॑ब्रुव॒न्नप॑ यु॒ष्मदक्र॑मी॒न्नास्मानु॒पाव॑र्तते॒ वि ह्व॑यामहा॒ इति॒ ब्रह्म॑ गन्ध॒र्वा अव॑द॒न्नगा॑यन्दे॒वास्सा दे॒वान्गाय॑त उ॒पाव॑र्तत॒ तस्मा॒द्गाय॑न्त॒ꣵ॒ स्त्रिय॑ᳵ कामयन्ते॒ कामु॑का एन॒ꣵ॒ स्त्रियो॑ भवन्ति॒ य ए॒वँव्वेदाथो॒ य ए॒वँव्वि॒द्वानपि॒ जन्ये॑षु॒ भव॑ति॒ तेभ्य॑ ए॒व द॑दत्यु॒त यद्ब॒हुत॑याः [44]<br>
भव॒न्त्य्</p>
<h3 id="मनतर-119">मन्त्रः</h3>
<p>सा रो॒हिद्रू॒पङ् कृ॒त्वा ग॑न्ध॒र्वेभ्यो॑ ऽप॒क्रम्या॑तिष्ठत् ।[43]
तद् रो॒हितो॒ जन्म॑ ।<br>
ते दे॒वा अ॑ब्रुव॒न्न् - &ldquo;अप॑ यु॒ष्मद् अक्र॑मी॒न् न अस्मान् उ॒पाव॑र्तते॒ वि ह्व॑यामहा॒&rdquo; इति॑ ।</p>
<p>ब्रह्म॑ गन्ध॒र्वा अव॑द॒न्न् अगा॑यन् दे॒वाः।
सा दे॒वान्गाय॑त उ॒पाव॑र्तत ।
तस्मा॒द् गाय॑न्त॒ꣵ॒ स्त्रिय॑ᳵ कामयन्ते ।</p>
<p>कामु॑का एन॒ꣵ॒ स्त्रियो॑ भवन्ति॒ य ए॒वँव् वेद ,
अथो॒ य ए॒वँव् वि॒द्वान् अपि॒ जन्ये॑षु॒ भव॑ति॒ , तेभ्य॑ ए॒व द॑दत्यु॒त यद् ब॒हुत॑याः भव॑न्ति ।[44]</p>
<h4 id="टक-119">टीका</h4>
<p>11इदानीं वाचा सोमं निष्क्रीयतामपि देवा वाचं गन्धर्वेभ्यः आहूतवन्त इति दर्शयितुमाह - सेत्यादि ।। सा वागपाक्रमीत् अपक्रान्ता । &lsquo;नेटि&rsquo; इति वृद्ध्यिप्रतिषेधः । अस्मांश्च नोपावर्तते अस्मत्समीपं च न गच्छति मध्ये तिष्ठति, तस्मात् यूयं च वयं च इमां विह्वयामहे विविधमाह्वयामः । &lsquo;त्यदादीनां यत्परं तच्छिष्यते&rsquo; इत्यस्मदः शेषः, &lsquo;निसमुपविभ्यो ह्रः&rsquo; इत्यात्मनेपदम् । ततो ब्रह्म मन्त्रमाह्वानसाधनं गन्धर्वा अवदन्, देवा अगायन् । सेत्यादि । सा रोहित् गायतो देवानुपावर्तत उपागच्छत् । तस्मात्ततःप्रभृति गायन्तं स्त्रियः कामयन्ते । अथ य एवमुक्तप्रकारमर्थं वेद एनं कामुकाः स्त्रियो भवन्ति । &lsquo;लषपत&rsquo; इत्यादिना कमेस्ताच्छीलिक उकञ्, &lsquo;नलोकाव्यय&rsquo; इति षष्ठीप्रतिषेधः । अथो इति । अपिचेत्यर्थः । कन्याया वरितारो जन्याः, तेष्वपि मध्ये एवं विद्वानपि कश्चिद्भवति, तेभ्य एव कन्यां ददति सत्स्वेवान्येषु वरेषु गुणान्तरवत्सु । एतदुक्तं भवति - ऊर्वास्मात्युता? तन्मध्ये एवं विद्वान् कोपि भवति, तेऽपि कन्यामर्हन्ति न केवलमेवंविद्वान्, तस्मात्तेभ्य एव ददति कन्याम् । उत यत् यद्यपीत्यर्थः । यद्यपि बहुतया बहुविधगुणान्तरशालिनन्येषु (ता) बहवो विद्यन्ते, अथापि तेभ्य एव ददति एषामेवं विद्वानेकोपि भवति । अन्य आहुः - एवं विद्वानेकोपि यदि जन्येषु भवति तेभ्य एव ददति, किंपुनः यद्बहुतया भवन्ति तेभ्यो ददतीति । अपरे ब्रुवते - जनेभ्यो हितानि जन्यानि जनपदानि । &lsquo;उगवादिभ्यो यत्&rsquo; । &lsquo;यतो नावः&rsquo; इत्याद्युदात्तत्वम् । समानमन्यत् । &lsquo;बहुगुणवतुडतिसंख्या&rsquo; इति संख्यात्वात् &lsquo;संख्याया अवयवे तयप्&rsquo; इति तयप् ॥</p>
<h3 id="सयकतमनतर-104">संयुक्तमन्त्रः</h3>
<p>एक॑हायन्या क्रीणाति वा॒चैवैन॒ꣳ॒ सर्व॑या क्रीणाति॒ तस्मा॒देक॑हायना मनु॒ष्या॑ वाचँ॑व्वद॒न्त्य्</p>
<h3 id="मनतर-120">मन्त्रः</h3>
<p>एक॑हायन्या क्रीणाति ।
वा॒चैवैन॒ꣳ॒ सर्व॑या क्रीणाति ।
तस्मा॒द् एक॑हायना मनु॒ष्या॑ वाचँ॑व् वदन्ति ।</p>
<h4 id="टक-120">टीका</h4>
<p>12एकहायन्येत्यादिविधिः ।। वाचैवेति । सर्वा हि वागेकहायन्यभवत् । तस्मादिति । एकहायनमुपादाय वाचः प्रादुर्भूताः ।।</p>
<h3 id="सयकतमनतर-105">संयुक्तमन्त्रः</h3>
<p>अकू॑ट॒याऽक॑र्ण॒याऽका॑ण॒याऽश्लो॑ण॒याऽस॑प्तशफया क्रीणाति॒ सर्व॑यै॒वैन॑ङ्क्रीणाति॒</p>
<h3 id="मनतर-121">मन्त्रः</h3>
<p>अकू॑ट॒या ऽक॑र्ण॒या ऽका॑ण॒या ऽश्लो॑ण॒या ऽस॑प्तशफया क्रीणाति ।<br>
सर्व॑यै॒व + एन॑ङ् क्रीणाति ।</p>
<h4 id="टक-121">टीका</h4>
<p>13अकूटयेत्यादिविधिः ।। कुटिलशृङ्गी कूटा । एकशृङ्गीत्यन्ये । भग्नशृङ्गीत्यपरे । अकर्णा खण्डितकर्णा । अकाणा प्रसिद्धा । श्लोणा शून्या । अशिक्षिताङ्गीति केचित् । कुष्ठव्याधिदूषितेत्यन्ये । सप्तशफा द्युन[ऊन]खुरा या अष्टशफा न भवति सा सप्तशफेति कथ्यते । एताः कूटादयः पर्युदस्यन्ते - सर्वयैवेति । सर्वया अन्यूनया वाचा एनं सोमं क्रीणाति ।।</p>
<h3 id="सयकतमनतर-106">संयुक्तमन्त्रः</h3>
<p>यच्छ्वे॒तया᳚ क्रीणी॒याद्दु॒श्चर्मा॒ यज॑मानस्स्या॒द्यत्कृ॒ष्णया॑नु॒स्तर॑णी स्यात्प्र॒मायु॑को॒ यज॑मानस्स्या॒द्यद्द्वि॑रू॒पया॒ वात्र॑घ्नी स्या॒थ्स वा॒न्यञ्जि॑नी॒यात्तँव्वा॒न्यो जि॑नीयादरु॒णया॑ पिङ्गा॒ख्ष्या क्री॑णात्ये॒तद्वै सोम॑स्य रू॒पꣵ स्वयै॒वैन॑न्दे॒वत॑या क्रीणाति ॥ [45]</p>
<h3 id="मनतर-122">मन्त्रः</h3>
<p>यच् छ्वे॒तया᳚ क्रीणी॒याद् दु॒श्चर्मा॒ यज॑मानस् स्यात् ।
यत् कृ॒ष्णया॑ ऽनु॒स्तर॑णी स्यात् , प्र॒मायु॑को॒ यज॑मानस् स्यात् ।<br>
यद् द्वि॑रू॒पया॒ वात्र॑घ्नी स्या॒थ् , स वा॒ऽन्यञ् जि॑नी॒यात् , तँव् वा॒ऽन्यो जि॑नीयात् ।<br>
अ॒रु॒णया॑ पिङ्गा॒ख्ष्या क्री॑णाति ।
ए॒तद् वै सोम॑स्य रू॒पꣵ,
स्वयै॒वैन॑न् दे॒वत॑या क्रीणाति ॥ [45]</p>
<h4 id="टक-122">टीका</h4>
<p>14यदित्यादि ।। यदि श्वेतवर्णया क्रीणीयात्, दुश्चर्मा यजमानः स्यात् । यत्कृष्णयेति । क्रीणीयादित्येव । अनुस्तरणी मृतविषया इयं स्यात् । मरणानन्तरमास्तीर्यते हिंस्यते इत्यनुस्तरणी । यथा &lsquo;मृतायानुस्तरणीं घ्रन्ति&rsquo; इति । ततश्च प्रमायुको मरणशीलः यजमानस्स्यात् । छान्दस उकञ् । यदि द्विरूपया व्यामिश्रवर्णया क्रीणीयात् वार्त्रघ्नी शत्रुघ्नी स्यात्, वृत्रस्य हन्तुरियमिति, उत्सादित्वादञ् । अत एव हि हननशीलानामियं स्वभूता स्यात् । ततश्चानया साधनभूतया वाचा यजमानः अन्यं जिनीयात् मारयेत् । ज्या वयोहानौ, ग्रहिज्यादिना संप्रसारागम्, &lsquo;चवायोगे प्रथमा&rsquo; इति प्रथमा तिड्विभक्तिर्न निहन्यते, या सुट्, उदात्तत्वम् । शत्रौ हन्तव्ये को हनिष्यते को हनिष्यतीति न ज्ञायते, ततश्चाविशेषाद्यजमानोपि हन्तव्यस्सांभाव्येत, तस्मात् पाक्षिकदोषपरिहारार्यं द्विरूपया न क्रीणीयात् । तस्मादरुणया सन्ध्यावर्णया पिङ्गाक्ष्या सोमं क्रीणातीति विधिः । &lsquo;बहुव्रीहौ सक्थ्यक्ष्णोः&rsquo; इति पच् समासान्तः, &lsquo;विद्गौरादिभ्यश्च&rsquo; इति ङीषि &lsquo;उदात्तयणः&rsquo; इति विभक्तेरुदात्तत्वम् । एतदित्यादि । अरुणं पिङ्गाक्षं चेति सोमस्यौषधीशस्य रूपम्, तस्मात्स्वयैव देवतया एनं वल्लीसोमं क्रीणाति ।।</p>
<p>इति षष्ठे प्रथमे षष्ठोनुवाकः ॥</p>
<h2 id="अनवक-७">अनुवाकः ७</h2>
<h3 id="सयकतमनतर-107">संयुक्तमन्त्रः</h3>
<p>तद्धिर॑ण्यमभव॒त्तस्मा॑द॒द्भ्यो हिर॑ण्यम्पुनन्ति</p>
<h3 id="मनतर-123">मन्त्रः</h3>
<p>तद्धिर॑ण्यम् अभवत् ।
तस्मा॑द् अ॒द्भ्यो हिर॑ण्यम् पुनन्ति ।</p>
<h4 id="टक-123">टीका</h4>
<p>1स्रुक्स्थे घृते हिरण्यमवधायाहवनीये होष्यतो हिरण्यं विशिष्टोत्पत्तितया स्तौति - तद्धिरण्यमभवदिति ।। अत्र तदित्यस्य साकांक्षत्वाद्ब्राह्मणशेषेणास्य भवितव्यम् । कः पुनस्सः? उच्यते - &lsquo;आपो वरुणस्य पत्नय आसन्&rsquo; इति । वरुणस्य पत्नीरपोग्निरभ्यध्यायत् अकामयत । ततस्तास्समभवत् मिथुनीभूयाभुङ्क्त । तस्याग्नेः रेतः परापतत् । तद्धिरण्यमभवदिति ब्राह्मणान्तरप्रसिद्धां हिरण्योत्पत्तिं बोधयितुं तत्रस्थं पदत्रयमुपादत्ते - तस्मादिति । यस्मादप्सु हिरण्यमुत्पन्नं, तस्मादद्भ्यो हिरण्यं पुनन्ति शोधयन्ति न भस्मादिना । &lsquo;सुपां सुपो भवन्ति&rsquo; इति तृतीयार्थे पञ्चमी, हेतौ वा । &lsquo;ऊडिदम्&rsquo; इति भ्यस उदात्तत्वम् ।।</p>
<h3 id="सयकतमनतर-108">संयुक्तमन्त्रः</h3>
<p>ब्रह्मवा॒दिनो॑ वदन्ति॒ कस्मा᳚थ्स॒त्याद॑न॒स्थिके॑न प्र॒जाᳶ प्र॒वीय॑न्तेऽस्थ॒न्वती᳚र्जायन्त॒ इति॒</p>
<h3 id="मनतर-124">मन्त्रः</h3>
<p>ब्र॒ह्म॒वा॒दिनो॑ वदन्ति॒ -<br>
&ldquo;कस्मा᳚थ् स॒त्याद् अ॑न॒स्थिके॑न प्र॒जाᳶ प्र॒वीय॑न्ते ऽस्थ॒न्वती᳚र् जायन्त॒&rdquo; इति॑ ।</p>
<h4 id="टक-124">टीका</h4>
<p>2ब्रह्मवादिन इति ।। कस्मात्कारणात् अनस्थिकेन अस्थिरहितेन प्रजनेन प्रजाः प्रवीयन्ते गर्भार्थमन्तः प्रक्षिप्यन्ते । वेतिः प्रजननकर्मा । प्रजननो गर्भग्रहणम् । &lsquo;नञ्सुभ्याम्&rsquo; इत्युत्तरपदान्तोदात्तत्वम् । अस्थन्वतीः अस्थिमत्यः जायन्ते प्रजाः इति प्रश्नं वदन्ति ब्रह्मवादिनः । &lsquo;छन्दस्यपि दृश्यते&rsquo; इत्यनञ्, &lsquo;अनो नुट्&rsquo;, &lsquo;ह्रस्वनुङ्भ्यां मतुप्&rsquo; इति मतुप उदात्तत्वम्, &lsquo;वा छन्दसि&rsquo; इति पूर्वसवर्णदीर्घत्वम् ।।</p>
<h3 id="सयकतमनतर-109">संयुक्तमन्त्रः</h3>
<p>यद्धिर॑ण्यङ्घृ॒ते॑ऽव॒धाय॑ जु॒होति॒ तस्मा॑दन॒स्थिके॑न प्र॒जाᳶ प्र वी॑यन्तेऽस्थ॒न्वती᳚र्जायन्त</p>
<h3 id="मनतर-125">मन्त्रः</h3>
<p>यद्धिर॑ण्यङ् घृ॒ते॑ऽव॒धाय॑ जु॒होति॒ ,
तस्मा॑द् अन॒स्थिके॑न प्र॒जाᳶ प्र वी॑यन्तेऽस्थ॒न्वती᳚र्जायन्त।</p>
<h4 id="टक-125">टीका</h4>
<p>3अत्रोत्तरं - यदित्यादि ।। यस्मात्कारणाद्धिरण्यं रेतस्थानीयं घृते प्रजननस्थानीये अवधाय जुहोति तस्मादेतदेवं भवति ।।</p>
<h3 id="सयकतमनतर-110">संयुक्तमन्त्रः</h3>
<p>ए॒तद्वा अ॒ग्नेᳶ प्रि॒यन्धाम॒ यद्घृ॒तन्तेजो॒ हिर॑ण्यमि॒यन्ते॑ शुक्र त॒नूरि॒दँव्वर्च॒ इत्या॑ह॒ सते॑जसमे॒वैन॒ꣳ॒ सत॑नुम् [46]<br>
क॒रो॒त्यथो॒ सम्भ॑रत्ये॒वैनँ॒य्</p>
<h3 id="मनतर-126">मन्त्रः</h3>
<p>ए॒तद्वा अ॒ग्नेᳶ प्रि॒यन्धाम॒ यद्घृ॒तन् तेजो॒ हिर॑ण्यम् ।
&ldquo;इ॒यन्ते॑ शुक्र त॒नूर् , इ॒दँव् वर्च॒&rdquo; इत्या॑ह ।<br>
सते॑जसम् ए॒वैन॒ꣳ॒ सत॑नुङ्करोति । [46]
अथो॒ सम्भ॑रत्ये॒वैन᳚म् ।</p>
<h4 id="टक-126">टीका</h4>
<p>4इदानीं &lsquo;इयं ते शुक्र तनूः&rsquo; इति हिरण्यावधानमन्त्रं व्याख्यातुमाह - एतदिति ।। यद्घृतं नाम एतत् अग्नेः प्रिया इष्टा तनूः । हिरण्यं नामाग्नेस्तेजः । तस्मात् &lsquo;इयं ते शुक्र तनूः&rsquo; इत्यादि यदाह, तेन हेतुना एनमग्निं सतेजसं तेजसा युक्तं सतनुं शरीरयुक्तं च करोति । &lsquo;तेन सहेति तुल्ययोगे&rsquo; इति बहुव्रीहौ पूर्वपदप्रकृतिस्वरत्वम् । अथो अपि च सम्भरत्येवैनं एनद्धिरण्यं तेजोरूपं शरीरेणैकीकरोति यद्घृते हिरण्यमवदधाति, यद्वा &lsquo;तया संभव&rsquo; इति मन्त्र आह । अत्र मन्त्रे हिरण्यस्य शुक्रं तनूरुच्यते घृतं तेजः । ब्राह्मणे तु अग्नेर्घृतं तनूः, हिरण्यं तेजः । ततः अग्नेः तत्तेजसश्च हिरण्यस्याभेदविवक्षया मन्त्रब्राह्मणयोर्विरोधः परिहार्यः ।।</p>
<h3 id="सयकतमनतर-111">संयुक्तमन्त्रः</h3>
<p>यदब॑द्धमवद॒ध्याद्गर्भा᳚ᳶ प्र॒जाना᳚म्परा॒पातु॑कास्स्युर्ब॒द्धमव॑ दधाति॒ गर्भा॑णा॒न्धृत्यै॑</p>
<h3 id="मनतर-127">मन्त्रः</h3>
<p>यदब॑द्धमवद॒ध्याद् गर्भा᳚ᳶ प्र॒जाना᳚म् परा॒पातु॑कास् स्युः ।<br>
ब॒द्धमव॑ दधाति॒ , गर्भा॑णा॒न् धृत्यै᳚ ।</p>
<h4 id="टक-127">टीका</h4>
<p>5यदबद्धमित्यादि ।। यदि हिरण्यं सूत्रेणाबद्धं हि स्रुच्यवदध्यात् प्रजानां गर्भाः परापातुकाः परापतनशीलास्स्युः । गर्भस्थानीयस्य हिरण्यस्यावद्धत्वात् । &lsquo;लषपत ' इत्यादिना उकञ्, कृदुत्तरपदप्रकृतिस्वरत्वम् । तस्माद्बद्धमवदधातीति विधिः । बद्धं हिरण्यं सुच्यवदधाति गर्भाणां धृत्यै धारणाय भवति ।।</p>
<h3 id="सयकतमनतर-112">संयुक्तमन्त्रः</h3>
<p>निष्ट॒र्क्य॑म्बध्नाति प्र॒जाना᳚म्प्र॒जन॑नाय॒</p>
<h3 id="मनतर-128">मन्त्रः</h3>
<p>निष्ट॒र्क्य॑म् बध्नाति , प्र॒जाना᳚म् प्र॒जन॑नाय ।</p>
<h4 id="टक-128">टीका</h4>
<p>6निष्टर्क्यं बध्नातीति विधिः ।। संबद्ध्य पाशं अमुक्त्वैव ग्रन्थिमाकृष्टे मुच्यते [तथा] बध्नाति । &lsquo;छन्दसि निष्टर्क्य&rsquo; इति कृत्ये ण्यति निपात्यते । &lsquo;निष्टर्क्ये व्यत्ययं विद्यान्निसष्षत्वं निपातनात्&rsquo; इति । एवं बद्धं प्रजानां प्रजननाय भवति । अन्यथा अनुत्पत्तिस्स्यात् ।।</p>
<h3 id="सयकतमनतर-113">संयुक्तमन्त्रः</h3>
<p>वाग्वा ए॒षा यथ्सो॑म॒क्रय॑णी॒ जूर॒सीत्या॑ह॒ यद्धि मन॑सा॒ जव॑ते॒ तद्वा॒चा वद॑ति धृ॒ता मन॒सेत्या॑ह॒ मन॑सा॒ हि वाग्धृ॒ता जुष्टा॒</p>
<h3 id="मनतर-129">मन्त्रः</h3>
<p>वाग्वा ए॒षा यथ्सो॑म॒क्रय॑णी ।
&ldquo;जूर॑सी&quot;त्या॑ह ।
यद्धि मन॑सा॒ जव॑ते॒ , तद् वा॒चा वद॑ति ।
धृ॒ता मन॒सेत्या॑ह॒ मन॑सा॒ हि वाग्धृ॒ता जुष्टा᳚ ।</p>
<h4 id="टक-129">टीका</h4>
<p>7अत्राहवनीये &lsquo;जूरसि&rsquo; इति हूयते । अनेन मन्त्रेण सोमक्रयणी प्रतिपाद्यते दति दर्शयितुमाह - वाग्वा इत्यादि ।। वाचा हि सोमं देवा निरक्रीणन् । तस्माद्वाक् सोमक्रयणी । सोमः क्रीयते अनयेति करणे ल्युट्, कृदुत्तरपदप्रकृतिस्वरत्वम्, तेन लित्स्वरः । तस्मादेनां वाग्रूपेण वर्णयन्तीति ब्राह्मणाभिप्रायः । एतदेव प्रकटयति - जूरसीत्यादि । यद्धि मनसा जवते गच्छति तद्वाचा वदति । मनसो जवः पाटवम् । यतो जवं करोति तस्मात् जूरिति मन उच्यते, प्रत्यर्थं गन्तृ इत्यर्थः । जोर्गतिकर्मणः &lsquo;क्विब्वचि&rsquo; इत्यादिना क्विब्दीर्घौ । यस्मादेवं तस्माज्जूरसीति सोमक्रयणीं मन्त्र आहेत्यर्थः । धृता मनसेति । यस्मान्मनसा वाग्धृता तदिच्छातस्तत्प्रवृत्तेः तस्माद्धृता मनसेति सोमक्रयाणीमाह ।।</p>
<h3 id="सयकतमनतर-114">संयुक्तमन्त्रः</h3>
<p>विष्ण॑व॒ इत्या॑ह [47]<br>
य॒ज्ञो वै विष्णु॑र्य॒ज्ञायै॒वैना॒ञ्जुष्टा᳚ङ्करोति॒ तस्या᳚स्ते स॒त्यस॑वसᳶ प्रस॒व इत्या॑ह सवि॒तृप्र॑सूतामे॒व वाच॒मव॑ रुन्द्धे॒</p>
<h3 id="मनतर-130">मन्त्रः</h3>
<p>विष्ण॑व॒ इत्या॑ह ।[47]<br>
य॒ज्ञो वै विष्णुः॑ । य॒ज्ञायै॒वैना॒ञ् जुष्टा᳚ङ्करोति ।<br>
तस्या᳚स् ते स॒त्यस॑वसᳶ प्रस॒व इत्या॑ह ।
स॒वि॒तृ॒प्र॑सूताम् ए॒व वाच॒मव॑ रुन्धे ।</p>
<h4 id="टक-130">टीका</h4>
<p>8विष्णव इति ।। व्यापकत्वाद्यज्ञ उच्यते । तस्यास्त इति । सत्यसवास्सविता, तस्य प्रसवे अनुज्ञाता[या]मिति यदाह तस्मात्सवितृप्रसूतां सवित्राऽनुज्ञातां वाचमवरुन्धे । &lsquo;तृतीया कर्मणि&rsquo; इति पूर्वपदप्रकृतिस्वरत्वम् ।।</p>
<h3 id="सयकतमनतर-115">संयुक्तमन्त्रः</h3>
<p>काण्डे॑काण्डे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्त्ये॒ष खलु॒ वा अर॑ख्षोहत॒ᳶ पन्था॒ यो᳚ऽग्नेश्च॒ सूर्य॑स्य च॒ सूर्य॑स्य॒ चख्षु॒रारु॑हम॒ग्नेर॒ख्ष्णᳵ क॒नीनि॑का॒मित्या॑ह॒ य ए॒वार॑ख्षोहत॒ᳶ पन्था॒स्तꣳ स॒मारो॑हति [48]</p>
<h3 id="मनतर-131">मन्त्रः</h3>
<p>काण्डे॑काण्डे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्ति ।
ए॒ष खलु॒ वा अर॑ख्षोहत॒ᳶ पन्था॒ यो᳚ऽग्नेश्च॒ सूर्य॑स्य च ।<br>
&ldquo;सूर्य॑स्य॒ चख्षु॒रारु॑हम् अ॒ग्नेर॒ख्ष्णᳵ क॒नीनि॑का॒मि&quot;त्या॑ह ।
य ए॒वार॑ख्षोहत॒ᳶ पन्था॒स्तꣳ स॒मारो॑हति [48]।</p>
<h4 id="टक-131">टीका</h4>
<p>9हिरण्यमन्तर्धाय यजमानमादित्यमुद्वीक्षयति - सूर्यस्येति ।। तदभिप्रायमाह - काण्डेकाण्डे इति ।। काण्डं पर्व अवयव इति पर्यायाः । सर्वस्मिन् यज्ञावयवे क्रियमाणे आरभ्यमाणे यज्ञं रक्षांसि हन्तुमिच्छन्ति । तस्मादनेनारक्षोहतं पन्थानमारूढेन वर्तितव्यमित्याह - एष खल्विति । अरक्षोहतः रक्षोभिरहतः हन्तुमशक्यः अग्नेश्च सूर्यस्य च पन्थाः । तस्मादयं &lsquo;सूर्यस्य चक्षुरारुहम्&rsquo; इत्याद्याह । तेनारक्षोहतं पन्थानमारूढो भवति यथा रक्षोभिर्न बाध्यते । सूर्यस्य संबन्धि सर्वेषां चक्षुस्थानीयं अग्नेरक्ष्णः कनीनिकास्थानीयं मण्डलमारूढोस्मीति मण्डलान्तर्गतेन पुरुषेण सह स्वात्मन एकीभावभावनया न केन चिदपि बाध्यते इति मन्त्रेण प्रतिपाद्यते इति ब्राह्मणाभिप्रायः । मण्डलरेरवाऽरक्षोहतः पन्थाः, तद्धि सूर्येणाग्निना चारूढः पन्था इति । यथा &lsquo;उद्यन्तं वावादित्यमग्निरनु समारोहति&rsquo; इति ।।</p>
<h3 id="सयकतमनतर-116">संयुक्तमन्त्रः</h3>
<p>वाग्वा ए॒षा यथ्सो॑म॒क्रय॑णी॒ चिद॑सि म॒नासीत्या॑ह॒ शास्त्ये॒वैना॑मे॒तत्तस्मा᳚च्छि॒ष्टाᳶ प्र॒जा जा॑यन्ते॒</p>
<h3 id="मनतर-132">मन्त्रः</h3>
<p>वाग्वा ए॒षा यथ्सो॑म॒क्रय॑णी ।
&ldquo;चिद॑सि म॒नासी&quot;त्या॑ह ।<br>
शास्त्य् ए॒वैना॑मे॒तत् ।
तस्मा᳚च् छि॒ष्टाᳶ प्र॒जा जा॑यन्ते ।</p>
<h4 id="टक-132">टीका</h4>
<p>10अथ सोमक्रयण्यनुमन्त्र्यते - चिदिति ।। तत्र वाग्रूपेण सोमक्रयणी वर्ण्यते इति प्रतिपादयितुमाह - वाग्वा इत्यादि । यथोक्तं &lsquo;ते वाचं स्त्रियम्&rsquo; इत्यादि । चिदसि मनाऽसीत्याहेति । &lsquo;चिदसि&rsquo; इत्यारभ्य &lsquo;पुनरेहि सह रय्या&rsquo; इत्यन्तं यदाह एतदेनां सोमक्रयणीं वाग्रूपां शास्ति शिक्षयति ईदृशी त्वमसि, इत्थं त्वया कर्तव्यमिति बोधयति । यद्वा - एतस्मिन् काले यज्ञे एवैनां शास्ति । सप्तम्या अलुक् । तस्मात् शिष्टाः शिक्षिता एव प्रजा जायन्ते ।।</p>
<h3 id="सयकतमनतर-117">संयुक्तमन्त्रः</h3>
<p>चिद॒सीत्या॑ह॒ यद्धि मन॑सा चे॒तय॑ते॒ तद्वा॒चा वद॑ति म॒नासीत्या॑ह॒ यद्धि मन॑साभि॒गच्छ॑ति॒ तत्क॒रोति॒ धीर॒सीत्या॑ह॒ यद्धि मन॑सा॒ ध्याय॑ति॒ तद्वा॒चा [49]<br>
वद॑ति॒ दख्षि॑णा॒सीत्या॑ह॒ दख्षि॑णा॒ ह्ये॑षा य॒ज्ञिया॒सीत्या॑ह य॒ज्ञिया॑मे॒वैना᳚ङ्करोति ख्ष॒त्रिया॒सीत्या॑ह ख्ष॒त्रिया॒ ह्ये॑षादि॑तिरस्युभ॒यत॑श्शी॒र्ष्णीत्या॑ह॒ यदे॒वादि॒त्यᳶ प्रा॑य॒णीयो॑ य॒ज्ञाना॑मादि॒त्य उ॑दय॒नीय॒स्तस्मा॑दे॒वमा॑ह॒</p>
<h3 id="मनतर-133">मन्त्रः</h3>
<p>&ldquo;चिद॑सी&quot;त्या॑ह ।
यद्धि मन॑सा चे॒तय॑ते॒ , तद् वा॒चा वद॑ति ।
&ldquo;म॒नाऽसी&quot;त्या॑ह ।
यद्धि मन॑साऽभि॒गच्छ॑ति॒ , तत् क॒रोति॑ ।<br>
&ldquo;धीर॑सी&quot;त्या॑ह ।
यद्धि मन॑सा॒ ध्याय॑ति॒ तद् वा॒चा वद॑ति [49]।<br>
&ldquo;दख्षि॑णाऽसी&quot;त्या॑ह ।
दख्षि॑णा॒ ह्ये॑षा ।
&ldquo;य॒ज्ञिया॒सी&quot;त्या॑ह ।
य॒ज्ञिया॑म् ए॒वैना᳚ङ्करोति ।<br>
&ldquo;ख्ष॒त्रिया॑ऽसी&quot;त्या॑ह ।
ख्ष॒त्रिया॒ ह्ये॑षाऽदि॑तिरस्य् उभ॒यतः॑ ।<br>
शी॒र्ष्णीत्या॑ह ।
यदे॒वादि॒त्यᳶ प्रा॑य॒णीयो॑ य॒ज्ञाना॑मादि॒त्य उ॑दय॒नीय॒स् तस्मा॑दे॒वमा॑ह ।</p>
<h4 id="टक-133">टीका</h4>
<p>11इदानीं शिक्षाविशेषानेकैकशः आचष्टे - चिदसीत्याहेति ।। मनसा चेतनीयं ज्ञातव्यं हि वाचा वदति, तस्माच्चित्कार्यत्वात् चिदिति वागुच्यते । मनसा चेतनीयाभावे वाचोनुत्पत्तेः । तस्माच्चिदसीति वाग्धर्मेण सोमक्रयण्युच्यते । मनाऽसीत्याहेति । यद्धि मनसाऽभिगच्छति अध्यवस्यति तत्करोति वदतीत्यर्थः । कर्मेन्द्रियत्वादेवमुक्तम् । इन्द्रियकार्यत्वान्मनेति वागुच्यते । धीरिति । यन्मनसा ध्यायति प्रजानाति तद्वाचा वदति । तस्माद्धीकार्यत्वाद्धीरित्युच्यते । एवं चिच्चेत्यचित्तत्रितयात्मना वर्तमानत्व[नस्त्व]मेव यागं निर्वर्तयसीति स्तुतिः । दक्षिणा शीघ्रकारिणी ह्येषा । यद्वा - दानसामान्यात् दक्षिणोक्ता । यज्ञियां यज्ञार्हामेनां करोति यज्ञकर्मार्हाम् । &lsquo;यज्ञर्त्विग्भ्यां तत्कर्मार्हति&rsquo; इति यः । क्षत्रियेति । क्षतात्त्राणसमर्थे बले भवा यज्ञद्वारेणापत्यत्वविवक्षया &lsquo;तत्राद्घः&rsquo; । अदितिरस्युभयतश्शीर्ष्णी यस्मादादित्यः अदितिदेवत्यः प्रायाणीयश्चोदयनीयश्च यज्ञानाम् । तस्मादेवमुभयतश्शीर्ष्णीत्येतामाह । उभयतो यज्ञानामाद्यन्तयोः शिरस्स्थानीयौ प्रायणीयोदयनीयाख्यौ चरू यस्यास्सा तथोक्तेति ।।</p>
<h3 id="सयकतमनतर-118">संयुक्तमन्त्रः</h3>
<p>यदब॑द्धा॒ स्यादय॑ता स्या॒द्यत्प॑दिब॒द्धानु॒स्तर॑णी स्यात्प्र॒मायु॑को॒ यज॑मानस्स्यात् [50]<br>
यत्क॑र्णगृही॒ता वार्त्र॑घ्नी स्या॒थ्स वा॒न्यञ्जि॑नी॒यात्तँव्वा॒न्यो जि॑नीयान्मि॒त्रस्त्वा॑ प॒दि ब॑ध्ना॒त्वित्या॑ह मि॒त्रो वै शि॒वो दे॒वाना॒न्तेनै॒वैना᳚म्प॒दि ब॑ध्नाति पू॒षाध्व॑नᳶ पा॒त्वित्या॑हे॒यँव्वै पू॒षेमामे॒वास्या॑ अधि॒पाम॑क॒स्सम॑ष्ट्या॒ इन्द्रा॒याध्य॑ख्षा॒येत्या॒हेन्द्र॑मे॒वास्या॒ अध्य॑ख्षङ्करोति [51]<br>
अनु॑ त्वा मा॒ता म॑न्यता॒मनु॑ पि॒तेत्या॒हानु॑मतयै॒वैन॑या क्रीणाति॒ सा दे॑वि दे॒वमच्छे॒हीत्या॑ह दे॒वी ह्ये॑षा दे॒वस्सोम॒ इन्द्रा॑य॒ सोम॒मित्या॒हेन्द्रा॑य॒ हि सोम॑ आह्रि॒यते॒</p>
<h3 id="मनतर-134">मन्त्रः</h3>
<p>यदब॑द्धा॒ स्यादय॑ता स्यात् ।
यत् प॑दिब॒द्धा +++(स्यात्)+++, ऽनु॒स्तर॑णी स्यात् ।<br>
प्र॒मायु॑को॒ यज॑मानस् स्यात् ।[50]</p>
<h4 id="टक-134">टीका</h4>
<p>12यदित्यादि ।। यदि नयनकाले एकहायनी अबद्धा स्यात् अयता अनियमिता स्यात् । उभयत्राप्यव्ययपूर्वपदप्रकृतिस्वरत्वम् । यदि पदिबद्धा पादेन वद्धा स्यात्, अनुस्तरणी स्यादित्यादि । व्याख्यातम् । &lsquo;तत्पुरुषे कृति बहुलम्&rsquo; इत्यलुक्, &lsquo;पद्दन्&rsquo; इति पद्भावः ।</p>
<h3 id="मनतर-135">मन्त्रः</h3>
<p>यत् क॑र्णगृही॒ता +++(स्यात्)+++, वार्त्र॑घ्नी स्यात् ।<br>
स वा॒ऽन्यञ् जि॑नी॒यात् , तँव् वा॒ऽन्यो जि॑नीयात् ।</p>
<h4 id="टक-135">टीका</h4>
<p>यदि कर्णे गृहीता स्यात्, वार्त्रघ्नी स्यादित्यादि । व्याख्यातम् ।</p>
<h3 id="मनतर-136">मन्त्रः</h3>
<p>&ldquo;मि॒त्रस्त्वा॑ प॒दि ब॑ध्ना॒त्वि&quot;त्या॑ह ।
मि॒त्रो वै शि॒वो दे॒वाना॒न् , तेनै॒वैना᳚म् प॒दि ब॑ध्नाति ।<br>
&ldquo;पू॒षाध्व॑नᳶ पा॒त्वि&quot;त्या॑ह ।
इ॒यँव् वै पू॒षा ।
इ॒मामे॒वास्या॑ अधि॒पाम॑क॒स् , सम॑ष्ट्यै ।<br>
&ldquo;इन्द्रा॒याध्य॑ख्षा॒ये&quot;त्या॑ह  ।
इन्द्र॑मे॒वास्या॒ अध्य॑ख्षङ् करोति ।[51]<br>
&ldquo;अनु॑ त्वा मा॒ता म॑न्यता॒म् अनु॑ पि॒ते&quot;त्या॑ह ।
अनु॑मतयै॒वैन॑या क्रीणाति ।<br>
&ldquo;सा दे॑वि दे॒वमच्छे॒ही&quot;त्या॑ह ।
दे॒वी ह्ये॑षा दे॒वस् सोमः॑ ।<br>
&ldquo;इन्द्रा॑य॒ सोम॒मि&quot;त्या॑ह ।
इन्द्रा॑य॒ हि सोम॑ आह्रि॒यते᳚  ।</p>
<h4 id="टक-136">टीका</h4>
<p>तस्मात् &lsquo;मित्रस्त्वा&rsquo; इत्यादिवचनेन देवतानां मध्ये शिवेन मित्रेणैव एनां पादे बध्नाति, तस्मादुक्तदोषाप्रसंग इत्यवयवस्तुतिः । &lsquo;ऊडिदम्&rsquo; इति सप्तम्युदात्तत्वम् । एवं &lsquo;पूषाऽध्वनः'36 इति मन्त्रैकदेशवचनेन पूषशब्दवाच्यां पृथिवीमेव अस्या एकहायन्याः अधिपां अधिकं पालयित्रीमकः करोति । &lsquo;छन्दसि लुङ्लङ्लिटः&rsquo; इति लुञ्, &lsquo;मन्त्रे घस&rsquo; इति च्लेर्लुक् । इदमोन्वादेशोनुदात्तः । अधिकं पातीति &lsquo;आतो मनिन्&rsquo; इति विच् । एवं पूष्णा आधिपत्यकरणं समष्टयै सम्यगवाप्त्यै भवति अस्याः । अश्नोतेः क्तिनि &lsquo;तितुत्र&rsquo; इतीट्प्रतिषेधः, &lsquo;तादौ च&rsquo; इति गतेः प्रकृतिस्वरत्वम् । इन्द्रमेवेत्यादि । सुबोधम् । अनुमतयैव मात्रादिभिः । देवी ह्येषा सोमक्रयणी । देवस्सोमः । तस्मात्सा देवि देवमच्छेहीत्याह ।।</p>
<h3 id="सयकतमनतर-119">संयुक्तमन्त्रः</h3>
<p>यदे॒तद्यजु॒र्न ब्रू॒यात्परा᳚च्ये॒व सो॑म॒क्रय॑णीयाद्रु॒द्रस्त्वा व॑र्तय॒त्वित्या॑ह रु॒द्रो वै क्रू॒रः [52]<br>
दे॒वाना॒न्तमे॒वास्यै॑ प॒रस्ता᳚द्दधा॒त्यावृ॑त्त्यै क्रू॒रमि॑व॒ वा ए॒तत्क॑रोति॒ यद्रु॒द्रस्य॑ की॒र्तय॑ति मि॒त्रस्य॑ प॒थेत्या॑ह॒ शान्त्यै॑</p>
<h3 id="मनतर-137">मन्त्रः</h3>
<p>यदे॒तद् यजु॒र्न ब्रू॒यात् , परा᳚च्ये॒व सो॑म॒क्रय॑णीयाद् ।
&ldquo;रु॒द्रस्त्वाऽऽव॑र्तय॒त्वि&quot;त्या॑ह ।<br>
रु॒द्रो वै क्रू॒रो दे॒वाना᳚म् ।[52]
तमे॒वास्यै॑ प॒रस्ता᳚द् दधा॒त्यावृ॑त्त्यै ।</p>
<h4 id="टक-137">टीका</h4>
<p>13यदेतदिति ।। &lsquo;रुद्रस्त्वाऽऽवर्तयतु'36 इति यदेतद्यजुर्न ब्रूयात् पराची अनिवर्तमानैव सोमक्रयणीयात् गच्छेत् । पराङ्मुखी अञ्चतीति ऋत्विगादिना क्विनि &lsquo;अञ्चतेश्चोपसंख्यानम्&rsquo; इति डीप्, &lsquo;अनिगन्तोञ्चतौ&rsquo; इति गतेः प्रकृतिस्वरत्वम् । तस्मादेतस्य यजुषो वचनेन देवानां मध्ये क्रूरं अप्रधृष्यं पुरस्तादग्रतो दधाति स्थापयति आवृत्त्यै आवृत्त्यर्थमेवास्या एतत् भवति । अप्रधृष्यं देवमग्रतो दृष्ट्वा भयादावर्तते, न पराची गच्छतीत्यर्थः । &lsquo;तादौ च&rsquo; इति गतेः प्रकृतिस्वरत्वम् ।</p>
<h3 id="मनतर-138">मन्त्रः</h3>
<p>क्रू॒रमि॑व॒ वा ए॒तत्क॑रोति॒ , यद् रु॒द्रस्य॑ की॒र्तय॑ति ।<br>
&ldquo;मि॒त्रस्य॑ प॒थे&quot;त्या॑ह । शान्त्यै॑ ।</p>
<h4 id="टक-138">टीका</h4>
<p>कूरमिवेति । कर्मणि षष्ठी । यद्रुद्रं कीर्तयति क्रूरमेव तत्करोति क्रूरस्य कीर्तितमिति, तस्मात् &lsquo;मित्रस्य पथा'36 इति यदाह तदेवास्य शान्त्यै भवति निजकार्तनापराधमनादृत्य मित्रस्य पथा प्रस्थानेन आवर्तयतीत्याशास्ते ।।</p>
<ul>
<li>रु॒द्रस्त्वाऽऽव॑र्तयतु ।<br>
मि॒त्रस्य॑ प॒था  +++(त्वाऽऽव॑र्तयतु )+++।</li>
</ul>
<p>-किञ्च - रुद्रस्त्वा वर्तयतु कृतकृत्यानस्मान्प्रति अविनष्टामानयतु । &lsquo;यदेतद्यजुर्न ब्रूयात्पराच्येव सोमक्रयणीयात्&rsquo; इत्यादि ब्राह्मणम् । रुद्रोपि न रौद्रभावेन, किन्तु मित्रस्य पथा त्वामावर्तयतु निजकीर्तनापराधमनादृत्य शान्तो भूत्वा वर्तयतु उदात्तनिवृत्तिस्वरेण तृतीयाया उदात्तत्वम् । &lsquo;कूरमिव वा एतत्करोति यद्रुद्रस्य कीर्तयति&rsquo; इत्यादि ब्राह्मणम् ।</p>
<h3 id="सयकतमनतर-120">संयुक्तमन्त्रः</h3>
<p>वा॒चा वा ए॒ष वि क्री॑णीते॒ यस्सो॑म॒क्रय॑ण्या स्व॒स्ति सोम॑सखा॒ पुन॒रेहि॑ स॒ह र॒य्येत्या॑ह वा॒चैव वि॒क्रीय॒ पुन॑रा॒त्मन्वाच॑न्ध॒त्तेऽनु॑पदासुकास्य॒ वाग्भ॑वति॒ य ए॒वँव्वेद॑ ॥ [53]</p>
<h3 id="मनतर-139">मन्त्रः</h3>
<p>वा॒चा वा ए॒ष वि क्री॑णीते॒ , यस् सो॑म॒क्रय॑ण्या ।<br>
&ldquo;स्व॒स्ति सोम॑सखा॒ पुन॒रेहि॑ स॒ह र॒य्ये&quot;त्या॑ह ।
वा॒चैव वि॒क्रीय॒ पुन॑रा॒त्मन्वाच॑न्ध॒त्ते ।
अनु॑पदासुकाऽस्य॒ वाग्भ॑वति॒ , य ए॒वँव् वेद॑ ॥ [53]</p>
<h4 id="टक-139">टीका</h4>
<p>14वाचा वा एष इत्यादि ।। विरूपक्रयो विक्रयः, अयुक्तरूपत्वात् । अयमर्थः - सोमक्रयण्या सोमं क्रीणाति, एष यजमानः वाचा विक्रीणीते अयुक्तरूपं क्रयं करोति; एकहायन्याः वाक्त्वात् वाचो व्ययस्यायुक्तत्वात् । सोमः क्रीयतेऽनयेति सोमक्रयणी, तेन यः सोमक्रयण्या क्रीणाति तेनेति गम्यते । न हि क्रयकरणेन विक्रयः क्रियते । तस्मात् स्वस्तीत्यादिवचनेन कृत्वापि वाचारूपं क्रयं पुनरात्मन्येष धत्ते; पुनरादास्यमानत्वात् । वाचमपि दत्वा सोमस्तावत्क्रीयते इति । यद्वा - विशिष्टः क्रयो विक्रयः आलस्यादिश्लाघ्यत्वात् । अयमर्थः - यस्सोमक्रयण्या क्रीणाति एष खलु वाचा विक्रीणीते वाचमपि प्रदाय विशिष्टं क्रयं करोति, तस्मात्क्रयस्य वैशिष्ट्यार्थं वाचमेव तावद्दत्वा क्रयः क्रियते । पूनः क्रीते सोमे स्वस्त्यादिवचनेन आत्मनि वाचं धत्ते, क्रयश्च विशिष्टो भवति, वाचश्च व्ययो न कृतो भवति । एवमेतदर्थरूपं यो वेद तस्यानुपदासुका वाग्भवति उपक्षयशीला कदाचिदपि न भवति । दसु उपक्षये, छान्दस उकञ् । &lsquo;परिव्यवेभ्यः क्रियः&rsquo; इति क्रीणातेरात्मनेपदम् । &lsquo;सावेकाचः&rsquo; इति वाचस्तृतीयाया उदात्तत्वम् ।।</p>
<p>इति षष्ठे प्रथमे सप्तमोनुवाकः ॥</p>
<h2 id="अनवक-८">अनुवाकः ८</h2>
<h3 id="सयकतमनतर-121">संयुक्तमन्त्रः</h3>
<p>षट्प॒दान्यनु॒ नि क्रा॑मति षड॒हँव्वाङ्नाति॑ वदत्यु॒त सँ॑व्वथ्स॒रस्याय॑ने॒ याव॑त्ये॒व वाक्तामव॑ रुन्द्धे</p>
<h3 id="मनतर-140">मन्त्रः</h3>
<p>षट्प॒दान्यनु॒ नि क्रा॑मति ।
ष॒ड॒हँव् वाङ्नाति॑ वदति ।<br>
उ॒त सँ॑व्वथ्स॒रस्याय॑ने॒ याव॑त्ये॒व वाक् , तामव॑ रुन्धे ।</p>
<h4 id="टक-140">टीका</h4>
<p>1षट्पदान्यनु नि क्रामतीति विधिः ।। सोमक्रयणी गच्छन्तीमनुनिक्रामति अनुक्रमेण गच्छति &lsquo;वस्व्यसि&rsquo; इत्यादिभिष्षड्भिर्मन्त्रैः । यस्मादेवं तस्मात् षडहं प्रष्ठ्यं वाङ्नातिवदति स्तुतशस्त्रव्यतिरेकेण न प्रवर्तते; अपि च संवत्सरस्यायने सांवत्सरिके यस्मात् एकहायनीवाग्रूपां षट्पदानि यजमानो न विसृजति तस्मात्षडहं वाङ्न विसृज्यते इति । तस्मात् षट्पदानुगमनेन यावत्येव वाक्तां सर्वामवरुन्धे ।।</p>
<h3 id="सयकतमनतर-122">संयुक्तमन्त्रः</h3>
<p>सप्त॒मे प॒दे जु॑होति स॒प्तप॑दा॒ शक्व॑री प॒शव॒श्शक्व॑री प॒शूने॒वाव॑ रुन्द्धे स॒प्त ग्रा॒म्याᳶ प॒शव॑स्स॒प्तार॒ण्यास्स॒प्त छन्दाꣳ॑स्यु॒भय॒स्याव॑रुद्ध्यै॒</p>
<h3 id="मनतर-141">मन्त्रः</h3>
<p>स॒प्त॒मे प॒दे जु॑होति ।
स॒प्तप॑दा॒ शक्व॑री ।</p>
<p>प॒शव॒श् शक्व॑री ।
प॒शून् ए॒वाव॑ रुन्धे ।</p>
<p>स॒प्त ग्रा॒म्याᳶ प॒शव॑स् , स॒प्तार॒ण्यास् , स॒प्त छन्दाꣳ॑सि ।<br>
उ॒भय॒स्याव॑रुध्यै ।</p>
<h4 id="टक-141">टीका</h4>
<p>2सप्तमे पदे जुहोतीति विधिः ।। सप्तसंख्यान्वयेन पशुसाधनभूतसप्तपदशक्वरीलाभात् पशूनवरुन्धे । सप्त पादा अस्या इति बहुव्रीहौ &lsquo;संख्यासुपूर्वस्य&rsquo; इति लोपे &lsquo;टाबृचि&rsquo; इति टापि &lsquo;पादः पत्&rsquo; इति पद्भावः । सप्तसंख्याकानां ग्राम्याणामारण्यानां च पशूनां छन्दसां च गायत्र्यादिजगत्यन्तानां प्रधानानां लाभाय भवति । गवादयो ग्राम्याः । &lsquo;ग्रामाद्यखञौ&rsquo; इति यः । कष्णादय आरण्याः । उभयस्येति । ग्राम्यारण्यानेकीकृत्य । छन्दोभिरुभयं भवति पशूनां छन्दसां चावरुद्ध्यै इति । उभाववयवावस्य &lsquo;उभादुदात्तो नित्यम्&rsquo; इत्ययजाद्युदात्तः, &lsquo;तादौ च&rsquo; इति गतेः प्रकृतिस्वरत्वम् ।।</p>
<h3 id="सयकतमनतर-123">संयुक्तमन्त्रः</h3>
<p>वस्व्य॑सि रु॒द्रासीत्या॑ह रू॒पमे॒वास्या॑ ए॒तन्म॑हि॒मान᳚म् [54]<br>
व्याच॑ष्टे॒</p>
<h3 id="मनतर-142">मन्त्रः</h3>
<p>&ldquo;वस्व्य॑सि रु॒द्रासी&quot;त्या॑ह ।
रू॒पमे॒वास्या॑ ए॒तन् म॑हि॒मानँ॒व् व्याच॑ष्टे। [54]</p>
<h4 id="टक-142">टीका</h4>
<p>3इदानीं निष्क्रमणमन्त्रप्रभृति व्याचष्टे - वस्व्यसीत्यादि ।। वस्वादिमतो यज्ञस्य साधनभावलक्षणमस्य महिमानमेतन्मन्त्रस्वरूपमेव व्याचष्टे । न किंचिद्व्याख्येयम् ।।</p>
<h3 id="सयकतमनतर-124">संयुक्तमन्त्रः</h3>
<p>बृह॒स्पति॑स्त्वा सु॒म्ने र॑ण्व॒त्वित्या॑ह॒ ब्रह्म॒ वै दे॒वाना॒म्बृह॒स्पति॒र्ब्रह्म॑णै॒वास्मै॑ प॒शूनव॑ रुन्द्धे रु॒द्रो वसु॑भि॒रा चि॑के॒त्वित्या॒हावृ॑त्त्यै</p>
<h3 id="मनतर-143">मन्त्रः</h3>
<p>&ldquo;बृह॒स्पति॑स्त्वा सु॒म्ने र॑ण्व॒त्वि&quot;त्या॑ह ।
ब्रह्म॒ वै दे॒वाना॒म् बृह॒स्पतिः॑ ।<br>
ब्रह्म॑णै॒वास्मै॑ प॒शूनव॑ रुन्धे ।<br>
&ldquo;रु॒द्रो वसु॑भि॒र् आ चि॑के॒त्वि&quot;त्या॑ह । आवृ॑त्त्यै ।</p>
<h4 id="टक-143">टीका</h4>
<p>4&rsquo;बृहस्पतिस्त्वा&rsquo; इति सप्तपदाभिग्रहागमन्त्रं व्याचष्टे ।। बृहस्पतिशब्दो वनस्पत्यादिः, पारस्करादिश्च । ब्रह्मणैवास्मै यजमानाय पशूनवरुन्धे । अस्मा इत्यन्वादेशेऽशनुदात्तः । आवृत्त्या इति । आवृत्तिरविनाशः । पराचीयागान्मावर्ततामित्येतदर्थं रुद्रो वसुभिस्सह क्रियमाणं सप्तमं पदमाचिकेतु अनुजानातु यः पशूनां पतिरिति मन्त्रोणाशास्यते, तेन तदनुज्ञालाभादावर्तते अविनाशा वर्तते । अन्यथा रुद्रोभिमन्येत तत् पराच्येव गच्छेदिति । &lsquo;तादौ च&rsquo; इति गतेः प्रकृतिस्वरत्वम् ।।</p>
<h3 id="सयकतमनतर-125">संयुक्तमन्त्रः</h3>
<p>पृथि॒व्यास्त्वा॑ मू॒र्धन्ना जि॑घर्मि देव॒यज॑न॒ इत्या॑ह पृथि॒व्या ह्ये॑ष मू॒र्धा यद्दे॑व॒यज॑न॒मिडा॑याᳶ प॒द इत्या॒हेडा॑यै॒ ह्ये॑तत्प॒दँय्यथ्सो॑म॒क्रय॑ण्यै घृ॒तव॑ति॒ स्वाहा᳚ [55]<br>
इत्या॑ह॒ यदे॒वास्यै॑ प॒दाद्घृ॒तमपी᳚ड्यत॒ तस्मा॑दे॒वमा॑ह॒</p>
<h3 id="मनतर-144">मन्त्रः</h3>
<p>पृ॒थि॒व्यास् त्वा॑ मू॒र्धन्न् आ जि॑घर्मि देव॒यज॑न॒ इत्या॑ह ।
पृ॒थि॒व्या ह्ये॑ष मू॒र्धा , यद् दे॑व॒यज॑नम् ।
&ldquo;इडा॑याᳶ प॒द &ldquo;इत्या॑ह ।
इडा॑यै॒ ह्ये॑तत् प॒दँय् यथ्सो॑म॒क्रय॑ण्यै ।
&ldquo;घृ॒तव॑ति॒ स्वाहा᳚&rdquo; इत्या॑ह ।[55]
यदे॒वास्यै॑ प॒दाद् घृ॒तमपी᳚ड्यत॒ तस्मा॑द् ए॒वमा॑ह ।</p>
<h4 id="टक-144">टीका</h4>
<p>5अथ &lsquo;पृथिव्यास्त्वा&rsquo; इति पदे जुहोति, तद्व्याचष्टेपृथिव्या ह्येष इति ।। यद्देवयजनं यत्र देवा इज्यन्ते एष हि पृथिव्या मूर्धा शिरस्थानीयं स्थानं प्रधानभूतमिति पृथिव्या मूर्धस्थानीयदेवतायजनरूपोण सप्तमं पदं स्तूयते । यद्वा - पृथिव्या ह्येष मुर्धा मूर्धस्थानीयं सप्तमं पदम् । कोस्य विशेष इत्याह - यद्देवयजनमिति । &lsquo;उदात्तयणः&rsquo; इति पृथिव्या विभक्तेरुदात्तत्वम् । इडायै ह्येतदिति । इडा सोमक्रयागी । &lsquo;पशवो वा इडा&rsquo; इति तस्मादेतदिडायाः पदं यत्सोमक्रयण्याः पदम् । षष्ठ्यर्थे चतुर्थी । यदेवास्या इति । सा यत्रयत्र न्यक्रामत् ततो घृतमपीड्यतेति । यस्मादस्याः पदाहतमपीड्यत तस्मादेवमाह &lsquo;इडायाः पदे घृतवति&rsquo; इति ।।</p>
<h3 id="सयकतमनतर-126">संयुक्तमन्त्रः</h3>
<p>यद॑ध्व॒र्युर॑न॒ग्नावाहु॑तिञ्जुहु॒याद॒न्धो᳚ऽध्व॒र्युस्स्या॒द्रख्षाꣳ॑सि य॒ज्ञꣳ ह॑न्यु॒र्‌हिर॑ण्यमु॒पास्य॑ जुहोत्यग्नि॒वत्ये॒व जु॑होति॒ नान्धो᳚ऽध्व॒र्युर्भव॑ति॒ न य॒ज्ञꣳ रख्षाꣳ॑सि घ्नन्ति॒</p>
<h3 id="मनतर-145">मन्त्रः</h3>
<p>यद॑ध्व॒र्युर॑न॒ग्नावाहु॑तिञ्जुहु॒यात् ।
अ॒न्धो᳚ऽध्व॒र्युस् स्या॒द् , रख्षाꣳ॑सि य॒ज्ञꣳ ह॑न्युः ।<br>
‌हिर॑ण्यमु॒पास्य॑ जुहोति । अ॒ग्नि॒वत्ये॒व जु॑होति ।
नान्धो᳚ऽध्व॒र्युर्भव॑ति॒ ,
न य॒ज्ञꣳ रख्षाꣳ॑सि घ्नन्ति ।</p>
<h4 id="टक-145">टीका</h4>
<p>6&rsquo;हिरण्यमुपास्य जुहोति&rsquo; इति विधास्यन् आह - यदध्वर्युरित्यादि ।। अनग्नौ अग्निरहिते देशे । &lsquo;नञ्सुभ्याम्&rsquo; इत्युत्तरपदान्तोदात्तत्वम् । आहुतिशब्दे &lsquo;तादौ च&rsquo; इति गतेः प्रकृतिस्वरत्वम् । अध्वर्योरान्ध्ये सति निर्वाधानि रक्षांसि यज्ञं हन्युः, तस्माद्धिरण्यमुपास्योपधाय जुहोतीति विधिः । एवं सति अग्निवत्येव पदे जुहोति । ततश्चोक्तदोषद्वयाप्रसंगः ।।</p>
<h3 id="सयकतमनतर-127">संयुक्तमन्त्रः</h3>
<p>काण्डे॑काण्डे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्ति॒ परि॑लिखित॒ꣳ॒ रख्ष॒ᳶ परि॑लिखिता॒ अरा॑तय॒ इत्या॑ह॒ रख्ष॑सा॒मप॑हत्यै [56]<br>
इ॒दम॒हꣳ रख्ष॑सो ग्री॒वा अपि॑ कृन्तामि॒ यो᳚ऽस्मान्द्वेष्टि॒ यञ्च॑ व॒यन्द्वि॒ष्म इत्या॑ह॒</p>
<h3 id="मनतर-146">मन्त्रः</h3>
<p>काण्डे॑काण्डे॒ वै क्रि॒यमा॑णे य॒ज्ञꣳ रख्षाꣳ॑सि जिघाꣳसन्ति ।<br>
परि॑लिखित॒ꣳ॒ रख्ष॒ᳶ परि॑लिखिता॒ अरा॑तय॒ इत्या॑ह ।
रख्ष॑सा॒मप॑हत्यै ।[56]<br>
&ldquo;इ॒दम॒हꣳ रख्ष॑सो ग्री॒वा अपि॑ कृन्तामि॒ , यो᳚ऽस्मान् द्वेष्टि॒ यञ्च॑ व॒यन् द्वि॒ष्म&rdquo; इत्या॑ह ।</p>
<h4 id="टक-146">टीका</h4>
<p>7काण्डेकाण्ड इति ।। व्याख्यातम् ।</p>
<ul>
<li>तदभिप्रायमाह - काण्डेकाण्डे इति ।। काण्डं पर्व अवयव इति पर्यायाः । सर्वस्मिन् यज्ञावयवे क्रियमाणे आरभ्यमाणे यज्ञं रक्षांसि हन्तुमिच्छन्ति ।</li>
</ul>
<p>पदपरिलेखनेन रक्षःप्रभृतेः परितो नाशितत्वात् एतद्वचनं रक्षसामपहत्यै भवति । पूर्ववद्गतेः प्रकृतिस्वरत्वम् ।।</p>
<h3 id="सयकतमनतर-128">संयुक्तमन्त्रः</h3>
<p>द्वौ वाव पुरु॑षौ॒ यञ्चै॒व द्वेष्टि॒ यश्चै॑न॒न्द्वेष्टि॒ तयो॑रे॒वान॑न्तरायङ्ग्री॒वाᳵ कृ॑न्तति</p>
<h3 id="मनतर-147">मन्त्रः</h3>
<p>द्वौ वाव पुरु॑षौ॒ यञ्चै॒व द्वेष्टि॒ यश् चै॑न॒न् द्वेष्टि॑ ।
तयो॑र् ए॒वान॑न्तरायङ् ग्री॒वाᳵ कृ॑न्तति ।</p>
<h4 id="टक-147">टीका</h4>
<p>8द्वौ वावेति ।। द्वावेतौ पुरुषौ यं च यजमानो द्वेष्टि, यश्चैनं यजमानं द्वेष्टि; एवं यजमानसंबन्धिनौ द्वेष्यद्वेष्टारौ यस्मिन्नित्यात्मसंबन्धितया अध्वर्युराहेति मन्त्राभिप्रायतया ब्राह्मणमाह । अत्रात्मनो द्वेष्टा प्रथमं मन्त्रे निर्दिष्टः, ब्राह्मणे तु द्वेष्यः । तत्र मृग्यो हेतुः । तयोरिति । तयोः द्वेष्यद्वेष्ट्रोः एतेन मन्त्रेणास्येति प्रत्येकविवक्षया एकवचनं प्रयुक्तमिति दर्शयति अस्य द्वेष्टुः द्वेष्यस्य चेति । अनन्तरायमिति । अव्यधानेन द्वयोरपि ग्रीवाः कृन्तति, अप्रत्यूहं वा । एतेन च &lsquo;अपि कृन्तामि&rsquo; इत्यपिशब्दस्यार्थो दर्शित. । अनेन हि कर्तनविषयः कामचार उच्यते । तृतीयार्थे द्वितीया, अव्ययपूर्वपदप्रकृतिस्वरत्वम् । बहुव्रीहौ वा व्यत्ययेन &lsquo;नञ्सुभ्याम्&rsquo; इति न प्रवर्तते । ग्रीवाशब्दो धमनिवचनः; तासां बहुत्वात् बहुवचनम् । यथा &lsquo;ग्रीवाभ्यस्ते&rsquo; इति । कृन्तति छिनत्ति । कृती छेदने, &lsquo;शे मुचादीनाम्&rsquo; इति नुम् ।।</p>
<h3 id="सयकतमनतर-129">संयुक्तमन्त्रः</h3>
<p>प॒शवो॒ वै सो॑म॒क्रय॑ण्यै प॒दय्याँ॑वत्त्मू॒तꣳ सँव्व॑पति प॒शूने॒वाव॑ रुन्द्धे॒ऽस्मे राय॒ इति॒ सँव्व॑पत्या॒त्मान॑मे॒वाध्व॒र्युः [57]<br>
प॒शुभ्यो॒ नान्तरे॑ति॒ त्वे राय॒ इति॒ यज॑मानाय॒ प्र य॑च्छति॒ यज॑मान ए॒व र॒यिन्द॑धाति॒ तोते॒ राय॒ इति॒ पत्नि॑या अ॒र्धो वा ए॒ष आ॒त्मनो॒ यत्पत्नी॒ यथा॑ गृ॒हेषु॑ निध॒त्ते ता॒दृगे॒व तत्</p>
<h3 id="मनतर-148">मन्त्रः</h3>
<p>प॒शवो॒ वै सो॑म॒क्रय॑ण्यै प॒दम् ।
याँ॑वत्त्मू॒तꣳ सँव्व॑पति ,
प॒शून् ए॒वाव॑ रुन्धे ।</p>
<h4 id="टक-148">टीका</h4>
<p>9पशवो वा इति ।। यागद्वारेण पशुहेतुत्वात्, सप्तत्वस्य वा शाक्वरस्य शाक्वरपशुसाधनत्वात् । यावत्त्मूतं संवपतीति विधिः । यावत्प्रदेशः स्मृतः आज्येन सिक्तः तावत्संवपति गृहीत्वा मृत् धरण्यां क्षिपति, पशूनवरुन्धे । मव बन्धने, निष्ठायां &lsquo;ज्वरत्वर&rsquo; इत्यादिना ऊठादेशः, जस्त्वाभावश्छान्दसः, अनुनासिकाभावश्च ।</p>
<h3 id="मनतर-149">मन्त्रः</h3>
<p>&ldquo;अ॒स्मे राय॒&rdquo; इति॒ सँव् व॑पति ।
आ॒त्मान॑म् ए॒वाध्व॒र्युᳶ प॒शुभ्यो॒ नान्तरे॑ति ।[57]<br>
&ldquo;त्वे राय॒&rdquo; इति॒ यज॑मानाय॒ प्र य॑च्छति ।<br>
यज॑मान ए॒व र॒यिन्द॑धाति ।</p>
<h4 id="टक-149">टीका</h4>
<p>अस्मे राय इति संवपतीति मन्त्रविधिस्स्तुत्यर्थः । आत्मानमेवेति । नान्तरेति न व्यवदधाति आत्मानमेव पशुमन्तं करोति । तस्मादस्मे रायः पशुलक्षणानि धनानि सन्त्वित्यात्मार्थमेवाऽध्वर्युः प्रार्थयते; न यजमानार्थं, तस्य &lsquo;त्वे रायः&rsquo; इति प्रार्थयिष्यमाणत्वात् । त्वे राय इत्यादिविधिः । यजमान एव रयिं पशुलक्षणं दधाति स्थापयति ।</p>
<h3 id="मनतर-150">मन्त्रः</h3>
<p>&ldquo;तोते॒ राय॒&rdquo; इति॒ , पत्नि॑यै ।</p>
<h4 id="टक-150">टीका</h4>
<p>तोते राय इति पत्निया इति विधिः । प्रयच्छतीत्येव । त्वया ऊतं तोतमिति गृहमुच्यते । तत्र रायो धनानि सन्त्विति पत्न्यै प्रयच्छति । तत्सा गृहेषु निदधाति ।</p>
<h3 id="मनतर-151">मन्त्रः</h3>
<p>अ॒र्धो वा ए॒ष आ॒त्मनो॒ यत्पत्नी᳚ ।
यथा॑ गृ॒हेषु॑ निध॒त्ते , ता॒दृग् ए॒व तत् ।</p>
<h4 id="टक-151">टीका</h4>
<p>अर्धो वा इति । आत्मन एवैकदेशः पत्री; नेदृशं विस्रंभपात्रमस्ति । तस्माद्यथा गृहेष्वात्मीयेषु निधत्ते भूमावप्रकाशं स्थापयति तादृगेव तत् पत्न्यै प्रत्तं धनम्, अविनाशि च भवति, काले चोपयुज्यते ।।</p>
<h3 id="सयकतमनतर-130">संयुक्तमन्त्रः</h3>
<p>त्वष्टी॑मती ते सपे॒येत्या॑ह॒ त्वष्टा॒ वै प॑शू॒नाम्मि॑थु॒नानाꣳ॑ रूप॒कृद्रू॒पमे॒व प॒शुषु॑ दधात्य्</p>
<h3 id="मनतर-152">मन्त्रः</h3>
<p>&ldquo;त्वष्टी॑मती ते सपे॒ये&quot;त्या॑ह ।<br>
त्वष्टा॒ वै प॑शू॒नाम् मि॑थु॒नानाꣳ॑ रूप॒कृत् ।<br>
रू॒पमे॒व प॒शुषु॑ दधाति ।</p>
<h4 id="टक-152">टीका</h4>
<p>10&rsquo;त्वष्टीमती&rsquo; इत्यादिना पत्नी यजमानमीक्षते, तद्व्याचष्टे त्वष्टा वा इति ।। त्वष्टुर्व्यापारः विविधप्रजारूपनिमार्णशक्तयः, तद्वत्यहं त्वया सपेय मिथुनीभवेयमिति यस्मादनेन मन्त्रेणाशास्ते त्वष्टा च पशूनां मिथुनानां रूपकृत् तस्मादनेन वचनेन पशुषु रूपं यथाऽनुरूपं दधाति पत्नी ।।</p>
<h3 id="सयकतमनतर-131">संयुक्तमन्त्रः</h3>
<p>अ॒स्मै वै लो॒काय॒ गार्‌ह॑पत्य॒ आ धी॑यते॒ऽमुष्मा॑ आहव॒नीयो॒ यद्गार्‌ह॑पत्य उप॒वपे॑द॒स्मिल्लोँ॒के प॑शु॒मान्थ्स्या॒द्यदा॑हव॒नीये॒ऽमुष्मिँ॑ल्लो॒के प॑शु॒मान्थ्स्या॑दु॒भयो॒रुप॑ वपत्यु॒भयो॑रे॒वैनँ॑ल्लो॒कयोः᳚ पशु॒मन्त॑ङ्करोति ॥ [58]</p>
<h3 id="मनतर-153">मन्त्रः</h3>
<p>अ॒स्मै वै लो॒काय॒ गार्‌ह॑पत्य॒ आ धी॑यते॒ ऽमुष्मा॑ आहव॒नीयः॑ ।<br>
यद्गार्‌ह॑पत्य उप॒वपे॑द् , अ॒स्मिल् लोँ॒के +++(यजमानः)+++ प॑शु॒मान्थ् स्यात् ।<br>
यदा॑हव॒नीये॒ ऽमुष्मिँ॑ल् लो॒के प॑शु॒मान्थ्स्या᳚त् ।<br>
उ॒भयो॒र् उप॑ वपति ।
उ॒भयो॑रे॒वैनँ॑ल् लो॒कयोः᳚ पशु॒मन्त॑ङ् करोति +++(यजमानम्।)+++॥ [58]</p>
<h4 id="टक-153">टीका</h4>
<p>11अस्मा इत्यादि ।। अस्मै लोकाय अस्मिन् लोके यदीप्सितं तत्सिद्धये हेतुः गार्हपत्य आधीयते उत्पाद्यते । &lsquo;गृहपतिना संयुक्ते ञः&rsquo; इति ञः । अमुष्मै आमुष्मिकफलसिद्धये आहवनीयः आधीयते । आहूयतेऽस्मिन्नित्याहवनीयः, &lsquo;कृत्यल्युटो बहुलम्&rsquo; इत्यधिकरणे अनीयर्, &lsquo;उपोत्तमं रिति&rsquo; इत्युपोत्तमस्योदात्त- त्वम् । यदित्यादि । यदि गार्हपत्य एवेपवपेत्पदपांसून्, अस्मिन्नेव लोके पशुमांत्स्याद्यजमानः । &lsquo;ह्रस्वनुड्भ्यां मतुप्&rsquo;, इति मतुप उदात्तत्वम् । यद्याहवनीय एव, अमुष्मिन्नेव पशुमांत्स्यात् । तस्मादुभयोरुपवपतीति विधिः । उभयोर्लोकयोरेन यजमानं पशुमन्तं करोतीति ।।</p>
<p>इति षष्ठे प्रथमे अष्टमोनुवाकः ॥</p>
<h2 id="अनवक-९">अनुवाकः ९</h2>
<h3 id="सयकतमनतर-132">संयुक्तमन्त्रः</h3>
<p>ब्र॒ह्म॒वा॒दिनो॑ वदन्ति वि॒चित्य॒स्सोमा (३) न वि॒चित्या (३) इति॒ सोमो॒ वा ओष॑धीना॒ꣳ॒ राजा॒ तस्मि॒न्‌यदाप॑न्नङ्ग्रसि॒तमे॒वास्य॒ तद्यद्वि॑चिनु॒याद्यथा॒स्या᳚द्ग्रसि॒तन्नि॑ष्खि॒दति॑ ता॒दृगे॒व तद्यन्न वि॑चिनु॒याद्यथा॒ख्षन्नाप॑न्नँव्वि॒धाव॑ति ता॒दृगे॒व तत्ख्षोधु॑कोऽध्व॒र्युस्स्यात्ख्षोधु॑को॒ यज॑मान॒स्</p>
<h3 id="मनतर-154">मन्त्रः</h3>
<p>ब्र॒ह्म॒वा॒दिनो॑ वदन्ति -
&ldquo;वि॒चित्य॒स् सोमा३ न वि॒चित्या३&rdquo; इति॑ ।</p>
<h4 id="टक-154">टीका</h4>
<p>&lsquo;ब्रह्मवादिन इत्यादि ।। विचित्य विवेचनीयः तृणादिभ्यः सोमः; किं वा न विचित्यः; इति विचारं वदन्ति ब्रह्मवादिनः । विपूर्वाच्चिनोतेः छान्दसः क्यप्, कृदुत्तरप्रकृतिस्वरत्वेन धातुस्वरः । सोमशब्दो मन्प्रत्ययान्त आद्युदात्तः । तस्य टेः &lsquo;विचार्यमाणानाम्&rsquo; इत्युदात्तः प्लुतः, तस्यासिद्धत्वाद्वर्ज्यमानस्वरप्रवृत्तिः । एवं न विचित्यः इत्यत्रापि ।</p>
<h3 id="मनतर-155">मन्त्रः</h3>
<p>सोमो॒ वा ओष॑धीना॒ꣳ॒ राजा᳚ ।
तस्मि॒न्‌ यदाप॑न्नङ् , ग्रसि॒तम् ए॒वास्य॒ तत् ।
यद् वि॑चिनु॒याद् यथा॒ऽऽस्या᳚द् ग्रसि॒तन् नि॑ष्खि॒दति॑ ता॒दृगे॒व तत् ।<br>
यन्न वि॑चिनु॒याद् यथा॒ ऽख्षन्नाप॑न्नँव् वि॒धाव॑ति ता॒दृगे॒व तत् ।
ख्षोधु॑कोऽध्व॒र्युस् स्यात् ख्षोधु॑को॒ यज॑मानः ।</p>
<h4 id="टक-155">टीका</h4>
<p>कुतः पुनस्संशय इत्याह - सोमो वा इति । आपन्नं प्रविष्टं सोमव्यतिरिक्तं तदस्य ग्रसितमेव अनेनौषधिराजेन भुक्तमेव तत् । सबन्धसामान्यविवक्षया षष्ठी । &lsquo;ग्रसितस्कभित&rsquo; इति निपात्यते । आपन्नशब्दे अकर्मण्यपि क्ते व्यत्ययेन गतेः प्रकृतिस्वरत्वम् । एवं स्थिते यदि विचिनुयात्, यया आस्याद्ग्रसितं निष्खिदति निष्कर्षति भुक्तं तादृगेव तत् । खिद दैन्ये, तौदादिकः ।</p>
<p>अथैष दोषो मा भूदिति यदि न विचिनुयात, ययाऽक्षन् अक्षणि आपन्नं प्रविष्टं तूलादिकं विधावति अक्षिणी विविधमाकलयति पीडयति तादृगेव तत् । अक्ष्णस्सप्तम्याः &lsquo;सुपां सुलुक्&rsquo; इति लुक्, &lsquo;न डिसंबुद्ध्योः&rsquo; इति नलोपप्रतिषेधः । तस्मादवश्यं विचेतव्य एव । ततश्च क्षोधुकः क्षुच्छील अध्वर्युर्यजमानश्च स्यात् । छान्दस उकञ् । तस्माद्भवति संशय इति ।।</p>
<h3 id="सयकतमनतर-133">संयुक्तमन्त्रः</h3>
<p>सोम॑विक्रयि॒न्थ्सोमꣳ॑ शोध॒येत्ये॒व ब्रू॑या॒द्यदीत॑रम् [59]<br>
यदीत॑रमु॒भये॑नै॒व सो॑मविक्र॒यिण॑मर्पयति॒ तस्मा᳚थ्सोमविक्र॒यी ख्षोधु॑को</p>
<h3 id="मनतर-156">मन्त्रः</h3>
<p>सोम॑विक्रयि॒न्थ्सोमꣳ॑ शोध॒येत्ये॒व ब्रू॑यात् ।
यदीत॑रँ॒य् +++( विचिनुयात् )+++ यदीत॑रम् +++( न विचिनुयात् )+++, उ॒भये॑नै॒व सो॑मविक्र॒यिण॑मर्पयति ।[59]
तस्मा᳚थ् सोमविक्र॒यी ख्षोधु॑कः ।</p>
<h4 id="टक-156">टीका</h4>
<p>2उत्तरमाह - सोमविक्रयिन्निति ।। हे सोमविक्रयिन् सोमं शोधय विचिनुयास्त्वमित्येवमेनं ब्रूयात् । &lsquo;कर्मणीनिविक्रयः&rsquo; इति इनिप्रत्ययः । न तु स्वयं विचिनुयात् । एवमुक्ते स यदि विचिनुयात्, यदि वा न विचिनुयात्, उभयथाऽपि यावेवान्यतरपक्षे संभावितौ दोषावुक्तौ ताम्यामुभाभ्यां सोमविक्रयिणमर्पयति प्रापयति । व्यावर्तयतीत्यन्ये । तेन च अवश्यं शोधयेति वचनाद्विचेतव्यम् । तस्मात्सोमविक्रयी क्षोधुको भवति । &lsquo;नेतराच्छन्दसि&rsquo; इत्यडादेशाभावः । अर्तेर्णिचि &lsquo;अर्तिह्रि&rsquo; इत्यादिना पुगागमः ।।</p>
<h3 id="सयकतमनतर-134">संयुक्तमन्त्रः</h3>
<p>ऽरु॒णो ह॑ स्मा॒हौप॑वेशिस्सोम॒क्रय॑ण ए॒वाहन्तृ॑तीयसव॒नमव॑ रुन्ध॒ इति॑ पशू॒नाञ्चर्म॑न्मिमीते प॒शूने॒वाव॑ रुन्द्धे प॒शवो॒ हि तृ॒तीय॒ꣳ॒ सव॑नँ॒य्</p>
<h3 id="मनतर-157">मन्त्रः</h3>
<p>अ॒रु॒णो ह॑ स्मा॒हौप॑वेशिः ।<br>
सो॒म॒क्रय॑ण ए॒वाहन्तृ॑तीयसव॒नमव॑ रुन्ध॒ इति॑ ।</p>
<p>प॒शू॒नाञ्चर्म॑न्मिमीते प॒शूने॒वाव॑ रुन्धे ।<br>
प॒शवो॒ हि तृ॒तीय॒ꣳ॒ सव॑नम् ।</p>
<h4 id="टक-157">टीका</h4>
<p>3इदानीं कांश्चिद्गुणान् विधास्यन् प्रवर्तयिष्यन् तदर्थमाह - अरुणो ह स्मेति ।। उपवेशस्यापत्यमौपवेशिः । अत इञ् । उपवेशपुत्रोरुणो नाम आह स्म अब्रवीत् । &lsquo;लट् स्मे&rsquo; इति लट् । कथमाह स्म? सोमक्रयण एव यदा सोमो विक्रीयते तदानीमेवाहं तृतीयसवनमवरुन्धे समापयामि । स एवमुपायमाह । पशूनामित्यादिविधिः । पशूनां चर्मणि सोमो मीयते पशनूवरुन्ध एव । &lsquo;नामन्यतरस्याम्&rsquo; इति नाम उदात्तत्वम् । चर्मन्निति । लुगादि पूर्ववत् । ननु तृतीयसवनावरोधः प्रतिज्ञातः, तत्किमुच्यते पशूनवरुन्धे इत्यत आह - पशवो हि तृतीयसवनम्; पशुसाधनत्वात् । ततश्च पश्ववरोधेन तृतीयसवनमवरुद्धं भवतीति प्रतिज्ञातसिद्धः ।।</p>
<h3 id="सयकतमनतर-135">संयुक्तमन्त्रः</h3>
<p>यङ्का॒मये॑ताप॒शुस्स्या॒दित्यृ॑ख्ष॒तस्तस्य॑ मिमीत॒र्ख्षँव्वा अ॑पश॒व्यम॑प॒शुरे॒व भ॑वति॒ यङ्का॒मये॑त पशु॒मान्थ्स्या᳚त् [60]<br>
इति॑ लोम॒तस्तस्य॑ मिमीतै॒तद्वै प॑शू॒नाꣳ रू॒पꣳ रू॒पेणै॒वास्मै॑ प॒शूनव॑ रुन्द्धे पशु॒माने॒व भ॑वत्य्</p>
<h3 id="मनतर-158">मन्त्रः</h3>
<p>यङ् का॒मये॑त -<br>
&ldquo;अप॒शुस् स्या॒दि&quot;त्यृ॑ख्ष॒तस् तस्य॑ मिमीत ।
ऋ॒र्ख्षँव् वा अ॑पश॒व्यम् अ॑प॒शुरे॒व भ॑वति ।</p>
<p>यङ् का॒मये॑त -
&ldquo;पशु॒मान्थ्स्या॒द्&rdquo; इति॑ लोम॒तस् तस्य॑ मिमीत ।[60]</p>
<p>ए॒तद्वै प॑शू॒नाꣳ रू॒पम् ।
रू॒पेणै॒वास्मै॑ प॒शूनव॑ रुन्धे ।
प॒शु॒माने॒व भ॑वति ।</p>
<h4 id="टक-158">टीका</h4>
<p>4यमित्यादि ।। नास्य पशवस्सन्तीत्यपशुः । &lsquo;नञ्सुभ्याम्&rsquo; इत्युत्तरपदान्तोदात्तत्वम् । ऋक्षतः ऋक्षलोमान्ते चर्मणोवकाशे तस्य सोमं मिमीत । सीयुटो यकारस्य वलिलोपः । ऋक्षशब्दात् &lsquo;आद्यादिभ्यस्तसिः&rsquo; इति तसिप्रत्ययः । अपशव्यं पशुभ्यो हितं न भवतीति &lsquo;उगवादिभ्यो यत्&rsquo; &lsquo;ययतोश्चातदर्थे&rsquo; इत्युत्तरपदान्तोदात्तत्वम् । पशुमान् बहुपशुः । &lsquo;ह्रस्वनुड्भ्यां मतुप्&rsquo; इति मतुप उदात्तत्वम् । लोमतः लोम्नि । पूर्ववत्तसिः । एतद्वा इत्यादि । अस्मै यजमानाय पशूनवरुन्धे; ततः पशुमान् भवति यजमानः ।।</p>
<h3 id="सयकतमनतर-136">संयुक्तमन्त्रः</h3>
<p>अ॒पामन्ते᳚ क्रीणाति॒ सर॑समे॒वैन॑ङ्क्रीणात्य॒मात्यो॒ऽसीत्या॑हा॒मैवैन॑ङ्कुरुते शु॒क्रस्ते॒ ग्रह॒ इत्या॑ह शु॒क्रो ह्य॑स्य॒ ग्रहोऽन॒साच्छ॑ याति महि॒मान॑मे॒वास्याच्छ॑ या॒त्य्</p>
<h3 id="मनतर-159">मन्त्रः</h3>
<p>अ॒पामन्ते᳚ क्रीणाति ।
सर॑सम् ए॒वैन॑ङ् क्रीणाति ।</p>
<p>&ldquo;अ॒मात्यो॒ऽसी&quot;त्या॑ह + अ॒मैवैन॑ङ् कुरुते ।</p>
<p>&ldquo;शु॒क्रस्ते॒ ग्रह॒ &ldquo;इत्या॑ह, शु॒क्रो ह्य॑स्य॒ ग्रहः ।</p>
<p>अन॒साच्छ॑ याति ।
म॒हि॒मान॑म् ए॒वास्याऽच्छ॑ या॒ति ।</p>
<h4 id="टक-159">टीका</h4>
<p>5अपामित्यादिविधिः ।। अन्ते समीपे क्रीणाति, तथा सति सरसं सरसः क्रीतो भवति । &lsquo;अमात्यः&rsquo; इत्यादिकः सोमाभिमर्शनमन्त्रैकदेशः । अमैव सहैव एनं सोमम् यजमानेन । अमा भवतीत्यमात्यः इति कृत्वा । शुक्र इति । शुक्रो हिरण्यं यस्मादस्य सोमस्य ग्रहः ग्रहणसाधनं तस्मादुच्यते शुक्रस्ते ग्रह इति ।।</p>
<h3 id="सयकतमनतर-137">संयुक्तमन्त्रः</h3>
<p>अन॑सा [61]<br>
अच्छ॑ याति॒ तस्मा॑दनोवा॒ह्यꣳ॑ स॒मे जीव॑नँ॒य्यत्र॒ खलु॒ वा ए॒तꣳ शी॒र्ष्णा हर॑न्ति॒ तस्मा᳚च्छीर्‌षहा॒र्य॑ङ्गि॒रौ जीव॑नम्</p>
<h3 id="मनतर-160">मन्त्रः</h3>
<p>अन॑साऽच्छ॑ याति । [61]
तस्मा॑दनो वा॒ह्यꣳ॑ स॒मे जीव॑नम् ।</p>
<p>यत्र॒ खलु॒ वा ए॒तꣳ शी॒र्ष्णा हर॑न्ति ।<br>
तस्मा᳚च् छीर्‌षहा॒र्य॑ङ् गि॒रौ जीव॑नम् ।</p>
<h4 id="टक-160">टीका</h4>
<p>6अनसेत्यादिविधिः ।। अनसा शकटेन सोममच्छ याति आभिमुख्येन याति महिमानं महत्त्वमेवास्य सोमस्याभिमुख्येन याति, महत्त्वस्याविक्रियमाणत्वात् । अनसेत्यादिद्वितीयविघानमर्थान्तरप्रतिपादनार्थम् । तस्मादित्यादि । अनसोह्यते इष्टदेशः प्राप्यते इत्यनोवाह्यम् । समे अविषमे जीवनं जीवनसाधनं धान्यादिकं यस्मादस्मिन् समे देशे यजेतेति विहिते अनसा वोढुं सोममच्छ याति, तस्मादनोवाह्यं समे धान्यादिकम् । अनेनैव न्यायेन, यत्र खल्वेतं सोमं विक्रेतारः क्रयस्थानप्राप्तेः पूर्वं शिरसा तत्र गिरौ पर्वतादौ गृहीत्वा विषमे स्थाने तस्मादेव कारणात् शीर्षहार्यं जीवनहेतुद्रव्यम् । कस्मात्? यस्मात्तत्र शिरसा हरन्ति सोमं विक्रेतार इति । यद्वा - व्यत्ययेन पञ्चम्यर्थे त्रल् । यतः खल्वेतं सोमं पर्वतादौ गृहीत्वा विक्रेतारश्शीर्ष्णा हरन्ति क्रयस्थानं प्रापयन्ति; तस्मात्पर्वतादौ धान्यादिकं शिरसा ह्रियते । यस्माच्च क्रयस्थानमानीतं अनसाऽच्छ याति, तस्मादनोवाह्यं समे धान्यादिकमिति ।।</p>
<h3 id="सयकतमनतर-138">संयुक्तमन्त्रः</h3>
<p>अ॒भि त्यन्दे॒वꣳ स॑वि॒तार॒मित्यति॑च्छन्दस॒र्चा मि॑मी॒तेऽति॑च्छन्दा॒ वै सर्वा॑णि॒ छन्दाꣳ॑सि॒ सर्वे॑भिरे॒वैन॒ञ्छन्दो॑भिर्मिमीते॒ वर्ष्म॒ वा ए॒षा छन्द॑साँ॒य्यदति॑च्छन्दा॒ यदति॑च्छन्दस॒र्चा मिमी॑ते॒ वर्ष्मै॒वैनꣳ॑ समा॒नाना᳚ङ्करो॒त्य्</p>
<h3 id="मनतर-161">मन्त्रः</h3>
<p>&ldquo;अ॒भि त्यन्दे॒वꣳ स॑वि॒तार॒मि&quot;त्य् अति॑च्छन्दसा + ऋ॒चा मि॑मी॒ते ।<br>
अति॑च्छन्दा॒ वै सर्वा॑णि॒ छन्दाꣳ॑सि ।
सर्वे॑भिरे॒वैन॒ञ् छन्दो॑भिर्मिमीते ।</p>
<p>वर्ष्म॒ वा ए॒षा छन्द॑साँ॒य् यदति॑च्छन्दाः ।<br>
यदति॑च्छन्दस॒र्चा मिमी॑ते॒ , वर्ष्मै॒वैनꣳ॑ समा॒नाना᳚ङ् करो॒ति ।</p>
<h4 id="टक-161">टीका</h4>
<p>7अभि त्यं देवमिति अतिच्छन्दसो विधिः ।। जगत्या पराण्यतिच्छन्दांसि । तत्रेयमष्टिष्षोडशाक्षरपदा । सर्वाणि छन्दांसीति । सर्वेषां व्यापकत्वात् । सर्वेभिः । &lsquo;बहुलं छन्दसि&rsquo; इत्यैसभावः । वर्ष्मेत्युच्छ्रयः, समानानामेनं यजमानमुच्छ्रितं करोति ।।</p>
<h3 id="सयकतमनतर-139">संयुक्तमन्त्रः</h3>
<p>एक॑यैकयो॒थ्सर्ग᳚म् [62]<br>
मि॒मी॒तेऽया॑तयाम्नियायातयाम्नियै॒वैन॑म्मिमीते॒ तस्मा॒न्नाना॑वीर्या अ॒ङ्गुल॑य॒स्सर्वा᳚स्वङ्गु॒ष्ठमुप॒ नि गृ॑ह्णाति॒ तस्मा᳚थ्स॒माव॑द्वीर्यो॒ऽन्याभि॑र॒ङ्गुलि॑भि॒स्तस्मा॒थ्सर्वा॒ अनु॒ सञ्च॑रति॒ यथ्स॒ह सर्वा॑भि॒र्मिमी॑त॒ सꣵश्लि॑ष्टा अ॒ङ्गुल॑यो जायेर॒न्नेक॑यैकयो॒थ्सर्ग॑म्मिमीते॒ तस्मा॒द्विभ॑क्ता जायन्ते॒</p>
<h3 id="मनतर-162">मन्त्रः</h3>
<p>एक॑यैकयो॒थ्सर्ग॑म् मिमीते ।[62]</p>
<p>अया॑तयाम्निया ऽयातयाम्निया + ए॒वैन॑म् मिमीते ।</p>
<p>तस्मा॒न् नाना॑वीर्या अ॒ङ्गुल॑यः ।
सर्वा᳚स्वङ्गु॒ष्ठमुप॒ नि गृ॑ह्णाति ।</p>
<p>तस्मा᳚थ्स॒माव॑द्वीर्यो॒ऽन्याभि॑र् अ॒ङ्गुलि॑भिः ।<br>
तस्मा॒थ्सर्वा॒ अनु॒ सञ्च॑रति ।</p>
<p>यथ्स॒ह सर्वा॑भि॒र् मिमी॑त॒ सꣵश्लि॑ष्टा अ॒ङ्गुल॑यो जायेरन् ।</p>
<p>एक॑यैकयो॒थ्सर्ग॑म् मिमीते ।
तस्मा॒द् विभ॑क्ता जायन्ते  ।</p>
<h4 id="टक-162">टीका</h4>
<p>8एकयेति विधिः ।। एकया अङ्गुळ्या उत्सृज्योत्सृज्य मिमीते । &lsquo;नित्यवीप्सयोः&rsquo; इति द्विर्वचनम्, &lsquo;अनुदात्तं च&rsquo; इति परस्यानुदात्तत्वम् । एकयैकयेति एकत्वविधिः, उत्सर्गमित्यङ्गुळ्युत्सर्गविधिः । आभीक्ष्ण्ये छान्दसो णमुल्, तेनैव गतत्वादाभीक्ष्ण्यस्य द्विर्वचनं न क्रियते । एवमयातयाम्न्या अगतसारया अङ्गुल्या सोमो मितो भवति । पूर्ववद्द्विर्वचनादि । यद्यनुत्सृज्य मिमीते पुनरुक्ता गतसारैव स्यात् पूर्वेण मानेन । तस्मात् नानावीर्याः पृथग्वीर्या अङ्गुलयः; पृथङ्मानसाधनत्वात् । सर्वास्वङ्गुळीषु अङ्गुष्ठमुपनिगृह्णाति समीपे नियमेन प्रापयति । तस्मादङ्गुष्ठोऽन्याभिरङ्गुलीभिः समावद्वीर्यस्तुल्यवीर्यः । समादावतुप्प्रत्ययः । तस्मात्सर्वाभिस्तुल्यवीर्यत्वात् सर्वा अङ्गलीः अनुसंचरति तत्कार्यकरणायानुक्रमेण सञ्चरति । अथ यदि सर्वाभिस्सहभूताभिः लौकिककार्यवत्तस्य मानं कुर्यात् संश्लिष्टाः परस्परं लग्नाः अङ्गुलयो जायेरन् प्रजानाम् । पूर्ववद्गतेः प्रकृतिस्वरत्वम् । तस्मात् - एकयेत्यादि । गतम् ।।</p>
<h3 id="सयकतमनतर-140">संयुक्तमन्त्रः</h3>
<p>पञ्च॒ कृत्वो॒ यजु॑षा मिमीते॒ पञ्चा᳚ख्षरा प॒ङ्क्तिᳶ पाङ्क्तो॑ य॒ज्ञो य॒ज्ञमे॒वाव॑ रुन्द्धे॒</p>
<h3 id="मनतर-163">मन्त्रः</h3>
<p>पञ्च॒ कृत्वो॒ यजु॑षा मिमीते ।
पञ्चा᳚ख्षरा प॒ङ्क्तिᳶ ।<br>
पाङ्क्तो॑ य॒ज्ञः ।
य॒ज्ञमे॒वाव॑ रुन्धे ।</p>
<h4 id="टक-163">टीका</h4>
<p>9पञ्च कृत्व इत्यादिविधिः ।। क्रियाभ्यावृत्तिगणने शब्दान्तरमेवेदमाद्युदात्तं न तु प्रत्ययः । यजुषा &lsquo;अभि त्यम्&rsquo; इत्यादिना । अनवसानत्वाद्यजुष्ट्वम् । पञ्चत्वसंख्यान्वयात्पाङ्क्तो यज्ञः अवरुद्धो भवति । पङ्क्ति शब्दे उत्सादित्वादञि ङित्त्वादाद्युदात्तत्वम् ।।</p>
<h3 id="सयकतमनतर-141">संयुक्तमन्त्रः</h3>
<p>पञ्च॒ कृत्व॑स्तू॒ष्णीम् [63]<br>
दश॒ सम्प॑द्यन्ते॒ दशा᳚ख्षरा वि॒राडन्नँ॑व्वि॒राड्वि॒राजै॒वान्नाद्य॒मव॑ रुन्द्धे॒ यद्यजु॑षा॒ मिमी॑ते भू॒तमे॒वाव॑ रुन्द्धे॒ यत्तू॒ष्णीम्भ॑वि॒ष्यद्</p>
<h3 id="मनतर-164">मन्त्रः</h3>
<p>पञ्च॒ कृत्व॑स् तू॒ष्णीम् दश॒ सम्प॑द्यन्ते ।[63]<br>
दशा᳚ख्षरा वि॒राट् ।<br>
अन्नँ॑व् वि॒राट् ।<br>
वि॒राजै॒वान्नाद्य॒मव॑ रुन्धे ।</p>
<h4 id="टक-164">टीका</h4>
<p>10पञ्च कृत्वस्तूष्णीमिति ।। मिमीते इत्येव । दश दशमुष्टयस्संपद्यन्ते । ततश्च दशसंख्यान्वयात् दशाक्षरा विराट्परिगृहीता भवति । सा च छन्दोलक्षणा विराट्परिगृहीता अन्नात्मिकामपि विराजं प्रतिलम्भयतीति । तथा अन्नाद्यमवरुन्धे । यद्वा - अन्नं विराट् अन्नहेतुर्विराडित्यर्थः । तस्माद्विराजा अन्नाद्यमवरुन्धे । विविधं राजतीति विराट् । &lsquo;सत्सूद्विष&rsquo; इति क्विप्, व्रश्चादिना षत्वम्, कृदुत्तरपदप्रकृतिस्वरत्वम् । अन्नस्यादनमन्नाद्यम्, अन्नादनसामर्थ्यम् । छान्दसो भावे क्यप्, कृदुत्तरपदप्रकृतिस्वरत्वम् ।</p>
<h3 id="मनतर-165">मन्त्रः</h3>
<p>यद् यजु॑षा॒ मिमी॑ते , भू॒तम् ए॒वाव॑ रुन्धे ।<br>
यत् तू॒ष्णीम् भ॑वि॒ष्यत् ।</p>
<h4 id="टक-165">टीका</h4>
<p>यदित्यादि । यस्माद्यजुषा मिमीते तस्माद्भूतमुत्पन्नमवरुन्धे व्यपदेश्यम् । यस्मात्तूष्णीं मिमीते इत्येतस्माद्भविष्यदवरुन्धे अव्यपदेश्यम्, उत्पत्स्यमानमव्यपदेश्यम् ।।</p>
<h3 id="सयकतमनतर-142">संयुक्तमन्त्रः</h3>
<p>यद्वै तावा॑ने॒व सोम॒स्स्याद्याव॑न्त॒म्मिमी॑ते॒ यज॑मानस्यै॒व स्या॒न्नापि॑ सद॒स्या॑नाम्प्र॒जाभ्य॒स्त्वेत्युप॒ समू॑हति सद॒स्या॑ने॒वान्वाभ॑जति॒</p>
<h3 id="मनतर-166">मन्त्रः</h3>
<p>यद्वै तावा॑ने॒व सोम॒स्स्याद् याव॑न्त॒म् मिमी॑ते॒ ,
यज॑मानस्यै॒व स्या॒न् नापि॑ सद॒स्या॑नाम् ।<br>
प्र॒जाभ्य॑स्त्वा + इत्युप॒ समू॑हति ।<br>
स॒द॒स्या॑न् ए॒वान्वाभ॑जति ।</p>
<h4 id="टक-166">टीका</h4>
<p>11अथोपसमूहनं विधास्यन् आह - यद्वा इति ।। यदि तावन्मात्र एव सोमस्स्यात्, यावन्तं दशमुष्टिमात्रं मिमीते । &lsquo;यत्तदेतेभ्यः&rsquo; इति वतुप्, &lsquo;आ सर्वनाम्नः&rsquo; इत्यात्वम् । तथा सति यजमानस्यैव स्यात्, न सदस्यानामपि । तस्मात् &lsquo;प्रजाभ्यस्त्वा&rsquo; इत्युपसमूहति तमतिरिक्तं चैकराशीकरोतीति विधिः । सदस्यानन्वाभजाति तानप्यत्रान्वाशिनः करोति ।।</p>
<h3 id="सयकतमनतर-143">संयुक्तमन्त्रः</h3>
<p>वास॒सोप॑ नह्यति सर्वदेव॒त्यँ॑व्वै [64]<br>
वास॒स्सर्वा॑भिरे॒वैन॑न्दे॒वता॑भि॒स्सम॑र्धयति</p>
<h3 id="मनतर-167">मन्त्रः</h3>
<p>वास॒सोप॑ नह्यति ।
स॒र्व॒दे॒व॒त्यँ॑व् वै वासः॑ ।[64]</p>
<p>सर्वा॑भिर् ए॒वैन॑न् दे॒वता॑भि॒स् सम॑र्धयति ।</p>
<h4 id="टक-167">टीका</h4>
<p>12वाससोपनह्यति बध्नातीति विधिः ।। सर्वदेवत्यमित्यादि विधिः । &lsquo;अग्नेस्तूषाधानम्&rsquo; इत्यत्र सर्वदेवत्यत्वमस्योक्तम् । सर्वाभिर्देवताभिरेनं समृद्धं करोति ।।</p>
<h3 id="सयकतमनतर-144">संयुक्तमन्त्रः</h3>
<p>प॒शवो॒ वै सोम॑ᳶ प्रा॒णाय॒ त्वेत्युप॑ नह्यति प्रा॒णमे॒व प॒शुषु॑ दधाति व्या॒नाय॒ त्वेत्यनु॑ शृन्थति व्या॒नमे॒व प॒शुषु॑ दधाति॒ तस्मा᳚थ्स्व॒पन्त॑म्प्रा॒णा न ज॑हति ॥ [65]</p>
<h3 id="मनतर-168">मन्त्रः</h3>
<p>प॒शवो॒ वै सोमः॑ ।
प्रा॒णाय॒ त्वेत्युप॑ नह्यति ।<br>
प्रा॒णमे॒व प॒शुषु॑ दधाति ।<br>
व्या॒नाय॒ त्वेत्यनु॑ शृन्थति ।<br>
व्या॒नमे॒व प॒शुषु॑ दधाति ।<br>
तस्मा᳚थ् स्व॒पन्त॑म् प्रा॒णा न ज॑हति ॥ [65]</p>
<h4 id="टक-168">टीका</h4>
<p>13पशवो वा इति ।। पशूनां कारणत्वात् । प्राणाय त्वेति । वाससोपनह्यतीति विधिः । प्राणः पशुष्वेव स्थापितो भवति । व्यानाय त्वेत्यनुशृन्थति श्लथयति बन्धमिति विधिः । श्रथि शैथिल्ये, छान्दसं संप्रसारणम्, शृन्थिर्वा द्रष्टव्यः, सर्वथा व्यत्ययेन परस्मैपदम् । व्यानमेव पशुषु दधाति । ननु श्लथने क्रियमाणे कथं व्यानस्य स्थापनं भवति? प्रत्युत च्युतिर्व्यानस्य स्यात् । अयं भावः - मध्यमा खल्वियमवस्थाऽनेन विधीयते । न दृढं बध्नाति, न च सर्वथा मुञ्चति, किन्तु बद्धाबद्धं स्थापयति मध्यमश्च व्यानः प्राणापानयोः । तस्मात् व्यानं पशुषु दधातीत्युक्तम् । तस्मात्स्वपन्तं प्राणा न जहति न त्यजन्ति । यदि हि दृढं बध्नीयात् निरुच्छ्वासः प्राणी म्रियते, सर्वात्मना मोक्षे निर्गच्छेयुरेव सर्वात्मना प्राणाः । बद्धस्थानीयश्चायं सुप्त इति स्वपन्तमित्युक्तम् ।।</p>
<p>इति षष्ठे प्रथमे नवमोनुवाकः ॥</p>
<h2 id="अनवक-१०">अनुवाकः १०</h2>
<h3 id="सयकतमनतर-145">संयुक्तमन्त्रः</h3>
<p>यत्क॒लया॑ ते श॒फेन॑ ते क्रीणा॒नीति॒ पणे॒तागो॑अर्घ॒ꣳ॒ सोम॑ङ्कु॒र्यादगो॑अर्घँ॒य्यज॑मान॒मगो॑अर्घमध्व॒र्युङ्गोस्तु म॑हि॒मान॒न्नाव॑ तिरे॒द्</p>
<h3 id="मनतर-169">मन्त्रः</h3>
<p>यत् &ldquo;क॒लया॑ ते श॒फेन॑ ते क्रीणा॒नी&quot;ति॒<br>
पणे॒तागो॑अर्घ॒ꣳ॒ सोम॑ङ् कु॒र्याद् , अगो॑अर्घँ॒य् यज॑मान॒म् , अगो॑अर्घमध्व॒र्युम् ।<br>
गोस्तु म॑हि॒मान॒न् नाव॑ तिरेत् ।</p>
<h4 id="टक-169">टीका</h4>
<p>1यत्कलयेत्यादि ।। यदि &lsquo;कलया ते क्रीणानि&rsquo; इति &lsquo;शफेन ते क्रीणानि&rsquo; इत्यादिशाखान्तरीयैः मूल्यपदैः सोमं पणेत । अगोअर्घं अगोमूल्यं सोमं कुर्यात् ऊनमूलं सोमं कुर्यात् । गौरर्घो मूल्यं यस्य स गोअर्घः गवा समानमहिमा । &lsquo;सर्वत्र विभाषा गोः&rsquo; इति प्रकृतिभावः, न गोअर्घ अगोअर्घः ततो न्यूनमूल्यम्, तादृशं सोमं कुर्यात् तत्संबन्धाद्यजमानमध्वर्युं च । तस्मादन्यथा पणितव्यं - गवा ते क्रीणानीति ।
तत्रापि दोषमाह - गोस्त्विति । तुशब्दस्तत्रारुचिं द्योतयति । तदन्यथा पणेत । गोर्महिमानं महत्त्वं नावतिरेत् नावशेषयेत् सोममहिम्नः गोर्महिमानं नातिरेचयेदित्यर्थः । ततश्च सोममूल्यभूताया गोः महत्त्वं न प्रतिपादितं स्यात् । कलयेत्यादिना तु पणने गवैकदेशमल्यूता सोमस्य प्रतिपाद्यत इति गोर्महिमातिरकेस्सूचितो भवति, तन्मूल्यत्वात्सोमस्य माहात्म्यमाविष्कृतं भवति । एवं च द्वयोरपि पक्षयोर्दोषावुक्तौ ।।</p>
<h3 id="सयकतमनतर-146">संयुक्तमन्त्रः</h3>
<p>गवा॑ ते क्रीणा॒नीत्ये॒व ब्रू॑याद्गोअ॒र्घमे॒व सोम॑ङ्क॒रोति॑ गोअ॒र्घँय्यज॑मानङ्गोअ॒र्घम॑ध्व॒र्युन्न गोर्म॑हि॒मान॒मव॑ तिरत्य्</p>
<h3 id="मनतर-170">मन्त्रः</h3>
<p>&ldquo;गवा॑ ते क्रीणा॒नी&quot;त्ये॒व ब्रू॑यात् ।<br>
गोअ॒र्घमे॒व सोम॑ङ्क॒रोति॑ , गोअ॒र्घँय् यज॑मानङ् , गोअ॒र्घम॑ध्व॒र्युम् ।<br>
न गोर्म॑हि॒मान॒मव॑ तिरति ।</p>
<h4 id="टक-170">टीका</h4>
<p>2अधुनाऽभिमतं पक्षं परिगृह्णाति - गवा ते क्रीणानित्येव ब्रूयात् । अयमेव पक्षो ज्यायान् । एवं हि सोमादयः गोअर्घाः कृता भवन्ति । ननूक्तं गोस्तु महिमानं नावतिरेदिति । सत्यमुक्तं, न गोर्महिमानमवतिरति नावशेषयति सोमाद्गोमहिमातिरेको नास्त्येवेति । तस्मान्न तत्प्रतिपादनाय यतितव्यमिति । तुल्यमहिमानावेतौ गौश्च सोमश्चेत्यभिप्रायः । &lsquo;त्रिचक्रादीनामन्तः&rsquo; इति गोअर्घशब्दे उत्तरपदान्तोदात्तत्वम् ।।</p>
<h3 id="सयकतमनतर-147">संयुक्तमन्त्रः</h3>
<p>अ॒जया᳚ क्रीणाति॒ सत॑पसमे॒वैन॑ङ्क्रीणाति॒ हिर॑ण्येन क्रीणाति॒ सशु॑क्रमे॒व [66]<br>
ए॒न॒ङ्क्री॒णा॒ति॒ धे॒न्वा क्री॑णाति॒ साशि॑रमे॒वैन॑ङ्क्रीणात्यृष॒भेण॑ क्रीणाति॒ सेन्द्र॑मे॒वैन॑ङ्क्रीणात्यन॒डुहा᳚ क्रीणाति॒ वह्नि॒र्वा अ॑न॒ड्वान्‌वह्नि॑नै॒व वह्नि॑ य॒ज्ञस्य॑ क्रीणाति मिथु॒नाभ्या᳚ङ्क्रीणाति मिथु॒नस्याव॑रुद्ध्यै॒ वास॑सा क्रीणाति सर्वदेव॒त्यँ॑व्वै वास॒स्सर्वा᳚भ्य ए॒वैन॑न्दे॒वता᳚भ्यᳵ क्रीणाति॒ दश॒ सम्प॑द्यन्ते॒ दशा᳚ख्षरा वि॒राडन्नँव्वि॒राड्वि॒राजै॒वान्नाद्य॒मव॑ रुन्द्धे [67]<br>
तप॑सस्त॒नूर॑सि प्र॒जाप॑ते॒र्वर्ण॒ इत्या॑ह</p>
<h3 id="मनतर-171">मन्त्रः</h3>
<p>अ॒जया᳚ क्रीणाति । सत॑पसमे॒वैन॑ङ् क्रीणाति ।<br>
हिर॑ण्येन क्रीणाति । सशु॑क्रमे॒वैन॑ङ् क्रीणाति ।[66]<br>
धे॒न्वा क्री॑णाति । साशि॑रमे॒वैन॑ङ् क्रीणाति ।<br>
ऋ॒ष॒भेण॑ क्रीणाति । सेन्द्र॑मे॒वैन॑ङ् क्रीणाति ।<br>
अ॒न॒डुहा᳚ क्रीणाति । वह्नि॒र्वा अ॑न॒ड्वान्‌ ।<br>
वह्नि॑नै॒व वह्नि॑ य॒ज्ञस्य॑ क्रीणाति ।<br>
मि॒थु॒नाभ्या᳚ङ्क्रीणाति । मि॒थु॒नस्याव॑रुद्ध्यै ।<br>
वास॑सा क्रीणाति । स॒र्व॒दे॒वत्यँ॑व्वै वासः॑ ।<br>
सर्वा᳚भ्य ए॒वैन॑न्दे॒वता᳚भ्यᳵ क्रीणाति ।<br>
दश॒ सम्प॑द्यन्ते॒ ।</p>
<h4 id="टक-171">टीका</h4>
<p>3अजयेत्यादयो विधयः ।। सतपसं सयज्ञमेव सोमं क्रीणाति । मन्त्रे &lsquo;तपसस्तनूः&rsquo; इत्यजाया अभिधानात् । हिरण्येनेति । सशुक्रं सरसम् । धन्वेति । साशिरं सपोळम् । ऋषभेणेति । सेन्द्रम् । इन्द्रो हि देवर्षभः वर्षिता च कामानाम् । अनडुहेति । वह्निर्वा अनड्वान् । अनो वहतीत्यनड्वान्, पृषोदरादिः । वह्निना अनोवोढ्रा अनडुहा यज्ञस्य वोढारं सोमं क्रीणाति । &lsquo;सुपां सुलुक्&rsquo; - इति द्वितीयाया लुक् । मिथुनाभ्यामिति । गतम् । वाससेति । सर्वदेवत्यत्वमुक्तम् । सर्वाभ्यो देवताभ्यः सर्व देवतार्थमेनं क्रीणाति । यद्वा - सर्व देवतासकाशादेनं क्रीणाति । दश संपद्यन्ते इत्यादि । गवा वत्सेन च सह दश भवन्त्यजादयः ।</p>
<h3 id="मनतर-172">मन्त्रः</h3>
<p>दशा᳚ख्षरा वि॒राट् ।
अन्नँ॑व् वि॒राट् ।<br>
वि॒राजै॒वान्नाद्य॒मव॑ रुन्धे ।[67]</p>
<h4 id="टक-172">टीका</h4>
<p>दशाक्षरेत्यादि । व्याख्यातम् ।।</p>
<ul>
<li>पञ्च॒ कृत्व॑स् तू॒ष्णीम् दश॒ सम्प॑द्यन्ते ।[63]<br>
दशा᳚ख्षरा वि॒राट् ।<br>
अन्नँ॑व् वि॒राट् ।<br>
वि॒राजै॒वान्नाद्य॒मव॑ रुन्धे ।</li>
</ul>
<p>10पञ्च कृत्वस्तूष्णीमिति ।। मिमीते इत्येव । दश दशमुष्टयस्संपद्यन्ते । ततश्च दशसंख्यान्वयात् दशाक्षरा विराट्परिगृहीता भवति । सा च छन्दोलक्षणा विराट्परिगृहीता अन्नात्मिकामपि विराजं प्रतिलम्भयतीति । तथा अन्नाद्यमवरुन्धे । यद्वा - अन्नं विराट् अन्नहेतुर्विराडित्यर्थः । तस्माद्विराजा अन्नाद्यमवरुन्धे । विविधं राजतीति विराट् । &lsquo;सत्सूद्विष&rsquo; इति क्विप्, व्रश्चादिना षत्वम्, कृदुत्तरपदप्रकृतिस्वरत्वम् । अन्नस्यादनमन्नाद्यम्, अन्नादनसामर्थ्यम् । छान्दसो भावे क्यप्, कृदुत्तरपदप्रकृतिस्वरत्वम् ।</p>
<h3 id="सयकतमनतर-148">संयुक्तमन्त्रः</h3>
<p>तप॑सस्त॒नूर॑सि प्र॒जाप॑ते॒र्वर्ण॒ इत्या॑ह प॒शुभ्य॑ ए॒व तद॑ध्व॒र्युर्नि ह्नु॑त आ॒त्मनोऽना᳚व्रस्काय॒ गच्छ॑ति॒ श्रिय॒म्प्र प॒शूना᳚प्नोति॒ य ए॒वँव्वेद॑</p>
<h3 id="मनतर-173">मन्त्रः</h3>
<p>&ldquo;तप॑सस् त॒नूर॑सि प्र॒जाप॑ते॒र्वर्ण॒&rdquo; इत्या॑ह ।<br>
प॒शुभ्य॑ ए॒व तद॑ध्व॒र्युर्नि ह्नु॑त , आ॒त्मनोऽना᳚व्रस्काय॒ गच्छ॑ति॒ , श्रिय॒म् प्र प॒शूना᳚प्नोति॒ य ए॒वँव् वेद॑ ।</p>
<h4 id="टक-173">टीका</h4>
<p>4पशुभ्य एवेति ।। &lsquo;तपसस्तनूः&rsquo; &lsquo;प्रजापतेर्वर्णः'51 इति च अजया क्रीणन् अध्वर्युः यस्मादेवं रूपयति तदध्वर्युः अजया क्रयं पशुभ्यः निह्नुते तिरस्करोति । आत्मनोनाव्रस्काय पशूनामविच्छेदाय तद्भवति । एवं विद्वान् गच्छति श्रियं, पशूंश्च प्राप्नोति । व्रश्चतेः घञ्, ' चजोः कुघिण्यतोः&rsquo; इति कुत्वम्, ततो निमित्ताभावाच्छत्वं निवर्तते ।।</p>
<h3 id="सयकतमनतर-149">संयुक्तमन्त्रः</h3>
<p>शु॒क्रन्ते॑ शु॒क्रेण॑ क्रीणा॒मीत्या॑ह यथाय॒जुरे॒वैतद्</p>
<h3 id="मनतर-174">मन्त्रः</h3>
<p>&ldquo;शु॒क्रन्ते॑ शु॒क्रेण॑ क्रीणा॒मी&quot;त्या॑ह  यथाय॒जुर् ए॒वैतत् ।</p>
<h4 id="टक-174">टीका</h4>
<p>5यथायजुरिति ।। उभयोरपि शुक्रादिगुणवत्त्वात् । यद्वा - &lsquo;शुक्रेण क्रीणामि&rsquo; इति हिरण्येन यत्क्रयणं &lsquo;अस्मे चन्द्राणि'52 इति हिरण्यस्य च यदादानं तदुभयथा यजुप्रसिद्धमेवेति आदानमन्त्रानुसारेण क्रयमन्त्र उत्कृष्य व्याख्यायते एवं ब्राह्मणं दृष्ट्वा । सर्वान्ते हिरण्यादानमन्त्रं दृष्ट्वा तु अजया क्रयात्प्रागेव हिरण्येन क्रीयते तदानीमेव तदानीयते इति प्रतिभाति ।।</p>
<h3 id="सयकतमनतर-150">संयुक्तमन्त्रः</h3>
<p>दे॒वा वै येन॒ हिर॑ण्येन॒ सोम॒मक्री॑ण॒न्तद॑भी॒षहा॒ पुन॒राद॑दत॒ को हि तेज॑सा विक्रे॒ष्यत॒ इति॒ येन॒ हिर॑ण्येन [68]<br>
सोम॑ङ्क्रीणी॒यात्तद॑भी॒षहा॒ पुन॒रा द॑दीत॒ तेज॑ ए॒वात्मन्ध॑त्ते॒</p>
<h3 id="मनतर-175">मन्त्रः</h3>
<p>दे॒वा वै येन॒ हिर॑ण्येन॒ सोम॒मक्री॑ण॒न् , तद॑भी॒षहा॒ पुन॒राद॑दत॒ -  &ldquo;को हि तेज॑सा विक्रे॒ष्यत॒ &ldquo;इति॑ ।<br>
येन॒ हिर॑ण्येन सोम॑ङ्क्रीणी॒यात् , तद॑भी॒षहा॒ पुन॒रा द॑दीत॒ , तेज॑ ए॒वात्मन्ध॑त्ते ।</p>
<h4 id="टक-175">टीका</h4>
<p>6देवा वा इत्यादि ।। अभीषहा अभिभवेन प्रसह्य तद्धिरण्यमाददत आर्जितवन्तः । सहतेः क्विपि &lsquo;नहिवृति&rsquo; इत्यादिनोपसर्गस्य दीर्घत्वम् । को हीत्यादि । को नाम तेजसा तेजो विक्रेष्यते विक्रीतं कुर्यादिति मन्यमानास्तदाददत । &lsquo;परिव्यवेभ्यः क्रियः&rsquo; इत्यात्मनेपदम्, &lsquo;हि च&rsquo; इति निघाताभावः । तस्मात् येनेत्वादिविधिः । आत्मन्येव तेजो धत्ते । पूर्ववत् ङेर्लोपः, नलोपप्रतिषेधश्च ।।</p>
<h3 id="सयकतमनतर-151">संयुक्तमन्त्रः</h3>
<p>ऽस्मे ज्योति॑स्सोमविक्र॒यिणि॒ तम॒ इत्या॑ह॒ ज्योति॑रे॒व यज॑माने दधाति॒ तम॑सा॒ सोमविक्र॒यिण॑मर्पयति॒</p>
<h3 id="मनतर-176">मन्त्रः</h3>
<p>&ldquo;अस्मे ज्योति॑स् - सोमविक्र॒यिणि॒ तम॒&rdquo; इत्या॑ह ।</p>
<p>ज्योति॑रे॒व यज॑माने दधाति ।</p>
<p>तम॑सा॒ सोमविक्र॒यिण॑मर्पयति ।</p>
<h4 id="टक-176">टीका</h4>
<p>7अस्मे इत्यादि ।। शुक्लामूर्णास्तुकां यजमानाय प्रयच्छन् &lsquo;अस्मे ज्योतिः&rsquo; इति यदाह तेन यजमाने ज्योतिर्दधाति । कृष्णामूर्णास्तुकां सोमविक्रयिणे प्रयच्छत् &lsquo;सोमविक्रयिणि तमः'53 इति यदाह तेन तमसा सोमविक्रीयागमर्पयति तमसा अप्रकाशेन प्राप्तं करोति । &lsquo;गतिबुद्धि&rsquo; इत्यादिना कर्मत्वं व्यत्ययेन न प्रवर्तते । यद्वा - अर्पयति आर्तिं गमयति । अर्तोर्गौ पुगागमः ।।</p>
<h3 id="सयकतमनतर-152">संयुक्तमन्त्रः</h3>
<p>यदनु॑पग्रथ्य ह॒न्याद्द॑न्द॒शूका॒स्ताꣳ समाꣳ॑ स॒र्पास्स्यु॑रि॒दम॒हꣳ स॒र्पाणा᳚न्दन्द॒शूका॑नाङ्ग्री॒वा उप॑ ग्रथ्ना॒मीत्या॒हाद॑न्दशूका॒स्ताꣳ समाꣳ॑ स॒र्पा भ॑वन्ति॒ तम॑सा सोमविक्र॒यिणँ॑व्विध्यति॒</p>
<h3 id="मनतर-177">मन्त्रः</h3>
<p>यदनु॑पग्रथ्य ह॒न्याद् द॑न्द॒शूका॒स्ताꣳ समाꣳ॑ स॒र्पास्स्युः॑ ।</p>
<p>&ldquo;इ॒दम॒हꣳ स॒र्पाणा᳚न् दन्द॒शूका॑नाङ् ग्री॒वा उप॑ ग्रथ्ना॒मी&quot;त्या॑ह ।</p>
<p>अद॑न्दशूका॒स्ताꣳ समाꣳ॑ स॒र्पा भ॑वन्ति॒ , तम॑सा सोमविक्र॒यिणँ॑व् विध्यति ।</p>
<h4 id="टक-177">टीका</h4>
<p>8यदित्यादि ।। यदि कृष्णोर्णकामनुपग्रथ्य अबद्ध्वा तया यदि सोमविक्रयिणं हन्यात् तां समां तं वत्सरं प्रजा दन्दशूका दंशनशीलाः सर्पाः स्युः । दंशेर्यङ्लुगन्तात् &lsquo;यजजपदशाम्&rsquo; इत्युकञ्प्रत्ययः । तस्मात् इदमहमित्यादिमन्त्रविधिः । अहं सर्पाणां दन्दशूकानां प्रजादंशनशीलानां ग्रीवाः धमनीः इदमुपग्रथ्नामीत्यनेन कृष्णोर्णुकया उपग्रथनेन उपसंगृह्य बध्नामि यथा ते दष्टुं न शक्रुवन्ति इत्येवं वदता यदुपग्रथ्नाति तेन ते अदन्दशूका भवन्ति; सोमविक्रयिणमेव तमसा मर्छूनालक्षणेन विध्यति पीडयति ।।</p>
<h3 id="सयकतमनतर-153">संयुक्तमन्त्रः</h3>
<p>स्वान॑ [69]<br>
भ्राजेत्या॑है॒ते वा अ॒मुष्मिँ॑ल्लो॒के सोम॑मरख्ष॒न्तेभ्योऽधि॒ सोम॒माह॑र॒न्‌यदे॒तेभ्य॑स्सोम॒क्रय॑णा॒न्नानु॑दि॒शेदक्री॑तोऽस्य॒ सोम॑स्स्या॒न्नास्यै॒ते॑ऽमुष्मिँ॑ल्लो॒के सोमꣳ॑ रख्षेयु॒र्यदे॒तेभ्य॑स्सोम॒क्रय॑णाननुदि॒शति॑ क्री॒तो᳚ऽस्य॒ सोमो॑ भवत्ये॒ते᳚ऽस्या॒मुष्मिँ॑ल्लो॒के सोमꣳ॑ रख्षन्ति ॥ [70]</p>
<h3 id="मनतर-178">मन्त्रः</h3>
<p>&ldquo;स्वान॑ भ्राजे&quot;त्या॑ह + ए॒ते वा अ॒मुष्मिँ॑ल् लो॒के सोम॑मरख्ष॒न् , तेभ्योऽधि॒ सोम॒माऽऽह॑रन्‌ ।[69]</p>
<p>यदे॒तेभ्य॑स् सोम॒क्रय॑णा॒न्नानु॑दि॒शेदक्री॑तोऽस्य॒ सोम॑स् स्या॒न्नास्यै॒ते॑ऽमुष्मिँ॑ल् लो॒के सोमꣳ॑ रख्षेयुः ।</p>
<p>यदे॒तेभ्य॑स् सोम॒क्रय॑णाननुदि॒शति॑  क्री॒तो᳚ऽस्य॒ सोमो॑ भवत्य् - ए॒ते᳚ऽस्या॒मुष्मिँ॑ल् लो॒के सोमꣳ॑ रख्षन्ति ॥ [70]</p>
<h4 id="टक-178">टीका</h4>
<p>9स्वानेत्यादि ।। स्वानादयोमुष्मिन् लोके सोमस्य रक्षितारः । तस्मात्तेभ्योधिसोममाहरत् आहरन्ति तदनुज्ञानादेव यजमानाः सोममात्मसात्कुर्वन्ति । एवं हि कर्तुं युज्यते । तस्मात्स्वानेत्यादिना यदेतेभ्य आकाशः तेम्यस्मोमक्रयणान् गवादीन्नानुदिशेत् अनुक्रमेण न निर्दिशेत् । यद्वा - क्रयानन्तरमेव नानुदिशेत् । अस्य यजमानस्य अक्रीत एव सोमस्स्यात् रक्षकविसंवादात् । न चास्य सोममेतेऽमुष्मिन् लोके रक्षेयुः । अमुष्मिन् लोकेसोमसंबन्धोस्य न स्यात् । तस्मात् यदेतेभ्य इत्यादि । गतम् ।।</p>
<p>इति षष्ठे प्रथमे दशमोनुवाकः ॥</p>
<h2 id="अनवक-११">अनुवाकः ११</h2>
<h3 id="सयकतमनतर-154">संयुक्तमन्त्रः</h3>
<p>वा॒रु॒णो वै क्री॒तस्सोम॒ उप॑नद्धो मि॒त्रो न॒ एहि॒ सुमि॑त्रधा॒ इत्या॑ह॒ शान्त्या॒</p>
<h3 id="मनतर-179">मन्त्रः</h3>
<p>वा॒रु॒णो वै क्री॒तस्सोम॒ उप॑नद्धः ।<br>
मि॒त्रो न॒ एहि॒ सुमि॑त्रधा॒ इत्या॑ह॒ ,
शान्त्यै᳚ ।</p>
<h4 id="टक-179">टीका</h4>
<p>1वरुण इत्यादि ।। यदा सोमः क्रीतः उपनद्धो बद्धो भवति तदा एनं वरुणो गृह्णाति तस्मात्तदाऽसौ वारुणः, वरुणस्यायं वारुणः । &lsquo;गतिरनन्तरः&rsquo; इति गतेः प्रकृतिस्वरत्वम् । तस्मान्मित्रो भूत्वाऽस्मानेहि आगच्छेति वचनं तस्य शान्त्यै भवति ।।</p>
<h3 id="सयकतमनतर-155">संयुक्तमन्त्रः</h3>
<p>इन्द्र॑स्यो॒रुमा वि॑श॒ दख्षि॑ण॒मित्या॑ह दे॒वा वै यꣳ सोम॒मक्री॑ण॒न्तमिन्द्र॑स्यो॒रौ दख्षि॑ण॒ आसा॑दयन्ने॒ष खलु॒ वा ए॒तर्‌हीन्द्रो॒ यो यज॑ते॒ तस्मा॑दे॒वमा॒ह</p>
<h3 id="मनतर-180">मन्त्रः</h3>
<p>इन्द्र॑स्यो॒रुम् आ वि॑श॒ दख्षि॑ण॒मित्या॑ह ।<br>
दे॒वा वै यꣳ सोम॒मक्री॑ण॒न्तमिन्द्र॑स्यो॒रौ दख्षि॑ण॒ आसा॑दयन् ।<br>
ए॒ष खलु॒ वा ए॒तर्‌हीन्द्रो॒ यो यज॑ते ।<br>
तस्मा॑दे॒वमा॑ह ।</p>
<h4 id="टक-180">टीका</h4>
<p>2इन्द्रस्योरुमित्यादि ।। देवास्सोमं क्रीत्वा इन्द्रस्य दक्षिणे ऊरावासादयन् । अस्मिंश्च काले अयमिन्द्रः यो यजते । तस्मात् &lsquo;इन्द्रस्योरुमाविश&rsquo; इति मन्त्रमाह । &lsquo;इदमोर्हिल्&rsquo; &lsquo;एतेतौ रथोः&rsquo; इत्येतादेशः ।।</p>
<h3 id="सयकतमनतर-156">संयुक्तमन्त्रः</h3>
<p>उदायु॑षा स्वा॒युषेत्या॑ह दे॒वता॑ ए॒वान्वा॒रभ्योत् [71]<br>
ति॒ष्ठ॒त्य्</p>
<h3 id="मनतर-181">मन्त्रः</h3>
<p>उदायु॑षा स्वा॒युषेत्या॑ह ।
दे॒वता॑ ए॒वान्वा॒रभ्योत्तिष्ठति ।[71]</p>
<h4 id="टक-181">टीका</h4>
<p>3उदायुषेति ।। यस्मात् &lsquo;अमृताननु&rsquo; इत्यस्मिन् मन्त्रे उच्यते तस्माद्देवता अन्वारभ्यावष्टभ्योत्तिष्ठति ।।</p>
<h3 id="सयकतमनतर-157">संयुक्तमन्त्रः</h3>
<p>उ॒र्व॑न्तरि॑ख्ष॒मन्वि॒हीत्या॑हान्तरिख्षदेव॒त्यो ३॒॑ ह्ये॑तर्‌हि॒ सोमो</p>
<h3 id="मनतर-182">मन्त्रः</h3>
<p>उ॒र्व॑न्तरि॑ख्ष॒मन्वि॒हीत्या॑ह ।<br>
अ॒न्त॒रि॒ख्ष॒दे॒व॒त्यो॑  ह्ये॑तर्‌हि॒ सोमः॑ ।</p>
<h4 id="टक-182">टीका</h4>
<p>4उर्वन्तरिक्षमिति ।। यदाऽन्तरिक्षेण सोमे इच्छति [मो गच्छति] अस्मिन् कालेऽयमन्तरिक्षदैवत्यः । तस्मादात्मीयानां देवानां अन्तरिक्षं विस्तीर्णमन्विहि अनुगच्छेति मन्त्राभिप्राय इत्यर्थः । &lsquo;देवतान्तात्तादर्थ्ये यत्&rsquo;, &lsquo;तित्स्वरितम्&rsquo; इति स्वरितत्वम्, &lsquo;उदात्तस्वरितयोर्यणः&rsquo;, इति हिशब्दात्पर एकारस्स्वर्यते ।।</p>
<h3 id="सयकतमनतर-158">संयुक्तमन्त्रः</h3>
<p>ऽदि॑त्या॒स्सदो॒ऽस्यदि॑त्या॒स्सद॒ आ सी॒देत्या॑ह यथाय॒जुरे॒वैतद्</p>
<h3 id="मनतर-183">मन्त्रः</h3>
<p>अदि॑त्या॒स् सदो॒ ऽस्यदि॑त्या॒स्सद॒ आ सी॒देत्या॑ह ।
य॒था॒य॒जुर् ए॒वैतत् ।</p>
<h4 id="टक-183">टीका</h4>
<p>5अदित्यास्सद इत्यादि ।। कृष्णाजिनस्यादित्यास्सदनतुल्यत्वात् यजुर्यथा वदति तथैवैतदित्यर्थः ।।</p>
<h3 id="सयकतमनतर-159">संयुक्तमन्त्रः</h3>
<p>वि वा ए॑नमे॒तद॑र्धयति॒ यद्वा॑रु॒णꣳ सन्त॑म्मै॒त्रङ्क॒रोति॑ वारु॒ण्यर्चा सा॑दयति॒ स्वयै॒वैन॑न्दे॒वत॑या॒ सम॑र्धयति॒ वास॑सा प॒र्यान॑ह्यति सर्वदेव॒त्यँ॑व्वै वास॒स्सर्वा॑भिरे॒व [72]<br>
ए॒न॒न्दे॒वता॑भि॒स्सम॑र्धय॒त्यथो॒ रख्ष॑सा॒मप॑हत्यै॒</p>
<h3 id="मनतर-184">मन्त्रः</h3>
<p>वि वा ए॑नमे॒तद॑र्धयति॒ यद्वा॑रु॒णꣳ सन्त॑म् मै॒त्रङ्क॒रोति॑ ।<br>
वा॒रु॒ण्यर्चा सा॑दयति॒ स्वयै॒वैन॑न् दे॒वत॑या॒ सम॑र्धयति ।<br>
वास॑सा प॒र्यान॑ह्यति । सर्वदेव॒त्यँ॑व्वै वासः॑ ।<br>
सर्वा॑भिरे॒वैनन् दे॒वता॑भि॒स् सम॑र्धय॒ति ।[72]<br>
अथो॒ रख्ष॑सा॒मप॑हत्यै ।</p>
<h4 id="टक-184">टीका</h4>
<p>6वि वा एनमिति ।। एनं सोमं विवर्धयति वृद्धिं करोति खल्वेतत् यद्वारुणं सन्तं मैत्रं करोति &lsquo;मित्रो न एहि&rsquo; इति मन्त्रेण मैत्रतामापादयति । वरुणपरित्यागेन व्यृद्धस्स्यात्, तस्माद्वारुण्यर्चा &lsquo;वरुणोसि धृतव्रतः&rsquo; इत्यनया आसादयति । स्वयैवैनं देवतया अप्रच्युतया एनं समर्धयति । वाससा पर्यानह्यति सर्वतो बध्नाति सोममिति विधिः । सर्वदेवत्यमित्यादि । गतम् । अथो अपिच रक्षसामपहत्यै भवति अपहननाय संपद्यते, सोमस्य हन्तुमशक्यत्वात् । &lsquo;तादौ च ' इति गतेः प्रकृतिस्वरत्वम् ।।</p>
<h3 id="सयकतमनतर-160">संयुक्तमन्त्रः</h3>
<p>वने॑षु॒ व्य॑न्तरि॑ख्षन्तता॒नेत्या॑ह॒ वने॑षु॒ हि व्य॑न्तरि॑ख्षन्त॒तान॒ वाज॒मर्व॒थ्स्वित्या॑ह॒ वाज॒ꣵ॒ ह्यर्व॑थ्सु॒ पयो॑ अघ्नि॒यास्वित्या॑ह॒ पयो॒ ह्य॑घ्नि॒यासु॑ हृ॒थ्सु क्रतु॒मित्या॑ह हृ॒थ्सु हि क्रतुँ॒व्वरु॑णो वि॒ख्ष्व॑ग्निमित्या॑ह॒ वरु॑णो॒ हि वि॒ख्ष्व॑ग्निन्दि॒वि सूर्य᳚म् [73]<br>
इत्या॑ह दि॒वि हि सूर्य॒ꣳ॒ सोम॒मद्रा॒वित्या॑ह॒ ग्रावा॑णो॒ वा अद्र॑य॒स्तेषु॒ वा ए॒ष सोम॑न्दधाति॒ यो यज॑ते॒ तस्मा॑दे॒वमा॒ह</p>
<h3 id="मनतर-185">मन्त्रः</h3>
<p>वने॑षु॒ व्य॑न्तरि॑ख्षन्तता॒नेत्या॑ह ।<br>
वने॑षु॒ हि व्य॑न्तरि॑ख्षन् त॒तान ।<br>
वाज॒मर्व॒थ्स्वित्या॑ह । वाज॒ꣵ॒ ह्यर्व॑थ्सु॑ ।<br>
पयो॑ अघ्नि॒यास्वित्या॑ह । पयो॒ ह्य॑घ्नि॒यासु॑ ।<br>
हृ॒थ्सु क्रतु॒मित्या॑ह । हृ॒थ्सु हि क्रतु᳚म् ।<br>
वरु॑णो वि॒ख्ष्व॑ग्निमित्या॑ह । वरु॑णो॒ हि वि॒ख्ष्व॑ग्निम् ।<br>
दि॒वि सूर्य᳚म् इत्या॑ह [73]। दि॒वि हि सूर्य᳚म् ।<br>
सोम॒मद्रा॒व् इत्या॑ह । ग्रावा॑णो॒ वा अद्र॑यः ।<br>
तेषु॒ वा ए॒ष सोम॑न् दधाति॒ यो यज॑ते ।
तस्मा॑दे॒वमा॑ह ।</p>
<h4 id="टक-185">टीका</h4>
<p>7वनेष्विति ।। यस्माद्वनेपु वृक्षेषु वा अन्तरिक्षं विततान विविधं स्थापितवान् तस्मादेवमाह । वाजं गतिं वेगं वा । यस्मादर्वत्सु अश्वेषु विततानेत्येव । यागद्वारेण सर्वाऽपीयं व्यवस्था । पयः क्षीरादिकं अघ्नियासु गोषु विततान । हृत्सु क्रतुं ज्ञानं विततान । वरुणः विश्वस्य वारयिता । विश्वेन त्वावृतो देवो व्यवस्थाः सर्वा एताः कृतवानिति । विक्षु मनुष्येषु अग्निं वैश्वानरं विततान । दिवि अन्तरिक्षे सूर्यमदधात् दधाति धारयति यागद्वारेणैव । दिव्येव हि सूर्यं दधाति । सोममित्यादि । ग्रावाणो वा अद्रयस्तेपु वा एष सोमं दधाति स्थापयति यो यजते । तस्मात्सोममद्रावदधादित्याह । ग्राव्णां पर्वतत्वमध्यारोप्यैवमाहेति ।।</p>
<h3 id="सयकतमनतर-161">संयुक्तमन्त्रः</h3>
<p>उदु॒ त्यञ्जा॒तवे॑दस॒मिति॑ सौ॒र्यर्चा कृ॑ष्णाजि॒नम्प्र॒त्यान॑ह्यति॒ रख्ष॑सा॒मप॑हत्या॒ उस्रा॒वेत॑न्धूर्‌षाहा॒वित्या॑ह यथाय॒जुरे॒वैतत्प्र च्य॑वस्व भुवस्पत॒ इत्या॑ह भू॒ताना॒ꣳ॒ हि [74]<br>
ए॒ष पति॒र्विश्वा᳚न्य॒भि धामा॒नीत्या॑ह॒ विश्वा॑नि॒ ह्ये ३॒॑ षो॑ऽभि धामा॑नि प्र॒च्यव॑ते॒ मा त्वा॑ परिप॒री वि॑द॒दित्या॑ह॒ यदे॒वादस्सोम॑माह्रि॒यमा॑णङ्गन्ध॒र्वो वि॒श्वाव॑सुᳶ प॒र्यमु॑ष्णा॒त्तस्मा॑दे॒वमा॒हाप॑रिमोषाय॒ यज॑मानस्य स्व॒स्त्यय॑न्य॒सीत्या॑ह॒ यज॑मानस्यै॒वैष य॒ज्ञस्या᳚न्वार॒म्भोऽन॑वच्छित्त्यै॒</p>
<h3 id="मनतर-186">मन्त्रः</h3>
<p>उदु॒ त्यञ्जा॒तवे॑दस॒मिति॑ सौ॒र्यर्चा कृ॑ष्णाजि॒नम् प्र॒त्यान॑ह्यति ।<br>
रख्ष॑सा॒मप॑हत्यै ।<br>
उस्रा॒वेत॑न् धूर्‌षाहा॒वित्या॑ह ।<br>
य॒था॒य॒जु॒र् ए॒वैतत् ।</p>
<p>प्र च्य॑वस्व भुवस्पत॒ इत्या॑ह ।
भू॒ताना॒ꣳ॒ हि ए॒ष पतिः॑ ।[74]</p>
<p>विश्वा᳚न्य॒भि धामा॒नीत्या॑ह ।
विश्वा॑नि॒ ह्ये ३॒॑ षो॑ऽभि धामा॑नि प्र॒च्यव॑ते ।</p>
<p>मा त्वा॑ परिप॒री वि॑द॒दित्या॑ह ।<br>
यदे॒वादस् सोम॑माह्रि॒यमा॑णङ् गन्ध॒र्वो वि॒श्वाव॑सुᳶ प॒र्यमु॑ष्णा॒त् तस्मा॑दे॒वमा॑ह।<br>
अप॑रिमोषाय ।
यज॑मानस्य स्व॒स्त्यय॑न्य॒सीत्या॑ह ।<br>
यज॑मानस्यै॒वैष य॒ज्ञस्या᳚न्वार॒म्भो , ऽन॑वच्छित्त्यै ।</p>
<h4 id="टक-186">टीका</h4>
<p>8उदु त्यमिति प्रत्यानह्यति प्रतिबद्धद्वारं सर्वतो बध्नातीति मन्त्रविधिः । उस्रावेतमित्यादियुग्यानयोजनमन्त्रेषु धूर्षाहावित्यादिगुणकथनम् । यथा यजुर्वदति तथा वेदितव्यम् । प्र च्यवस्वेति । भूतानामिति भुव इत्यस्यार्थमाचष्टे । यद्विश्वानि धामानि स्थानानि तेजांसि अभि प्रच्यवते आभिमुख्येन गन्तुमेष प्रारभते तस्मादेवमाह - मा त्वेति । यस्माद्विश्वावसुर्नाम गन्धर्वः परितस्सर्वतः आवृत्य सोमममुष्माल्लोकाद्गायत्र्या आह्रियमाणमपाहरत् तस्मात्परि मा विदत् पथि पर्यवस्थाता चोरो विश्वावसुर्मा विदत् मा लब्ध, मा गन्धर्वो विश्वावसुः आदधत् आत्मसात्कुर्यादिति च मन्त्रे आह । अदश्शब्दात्परस्याः पञ्चम्याः &lsquo;सुपां सुलुक्&rsquo; इति लुक् । यद्वा - पर्यमुष्णादिति यददः यदिदं कारणं तस्मादेवमाह । तस्मादपरिमोषाय एतद्वचनं भवति यजमानस्येति । एष हि यजमानस्य यज्ञस्यान्वारम्भः यजमानो यज्ञमन्वारभते स्मृशत्येतद्वचनेन । तस्मादेतद्वचनं अनवच्छित्यै अप्रच्युत्यै भवति यजमानस्य । स्वस्ति अविघ्नेन अयनं प्राप्नोति यज्ञस्य स्वस्त्ययनं तद्वान् सोमः तत्कारिका असीति ।।</p>
<h3 id="सयकतमनतर-162">संयुक्तमन्त्रः</h3>
<p>वरु॑णो॒ वा ए॒ष यज॑मानम॒भ्यैति॒ यत् [75]<br>
क्री॒तस्सोम॒ उप॑नद्धो॒ नमो॑ मि॒त्रस्य॒ वरु॑णस्य॒ चख्ष॑स॒ इत्या॑ह॒ शान्त्या॒</p>
<h3 id="मनतर-187">मन्त्रः</h3>
<p>वरु॑णो॒ वा ए॒ष यज॑मानम॒भ्यैति॒ यत् क्री॒तस्सोम॒ उप॑नद्धः ।[75]<br>
नमो॑ मि॒त्रस्य॒ वरु॑णस्य॒ चख्ष॑स॒ इत्या॑ह । शान्त्यै᳚ ।</p>
<h4 id="टक-187">टीका</h4>
<p>9वरुणो वा इत्यादि ।। योयं क्रीत उपनद्धश्च सोमः एषः वरुणः यजमानमभ्येति अभिगमनि वित्तमुक्तम् तथा हरणात् वरुण इवायं स्यात् । ततश्च यजमानो वरुणगृहीतो भवेत्, तस्मात् &lsquo;नमो मित्रस्य&rsquo; इति वचनं शान्त्यै भवति मित्रत्ववचनेन बोधिते ।।</p>
<h3 id="सयकतमनतर-163">संयुक्तमन्त्रः</h3>
<p>आ सोमँ॒व्वह॑न्त्य॒ग्निना॒ प्रति॑ तिष्ठते॒ तौ स॒म्भव॑न्तौ॒ यज॑मानम॒भि सम्भ॑वतᳶ पु॒रा खलु॒ वावैष मेधा॑या॒त्मान॑मा॒रभ्य॑ चरति॒ यो दी᳚ख्षि॒तो यद॑ग्नीषो॒मीय॑म्प॒शुमा॒लभ॑त आत्मनि॒ष्क्रय॑ण ए॒वास्य॒ स तस्मा॒त्तस्य॒ नाश्य॑म्पुरुषनि॒ष्क्रय॑ण इव॒ ह्य्</p>
<h3 id="मनतर-188">मन्त्रः</h3>
<p>आ सोमँ॒व् वह॑न्ति ।
अ॒ग्निना॒ प्रति॑ तिष्ठते ।<br>
तौ स॒म्भव॑न्तौ॒ यज॑मानम॒भि सम्भ॑वतः ।<br>
पु॒रा खलु॒ वावैष मेधा॑या॒त्मान॑मा॒रभ्य॑ चरति॒ यो दी᳚ख्षि॒तः ।<br>
यद॑ग्नीषो॒मीय॑म् प॒शुमा॒लभ॑त आत्मनि॒ष्क्रय॑ण ए॒वास्य॒ सः ।<br>
तस्मा॒त् तस्य॒ नाश्य᳚म् ।<br>
पु॒रु॒ष॒नि॒ष्क्रय॑ण इव॒ हि ।</p>
<h4 id="टक-188">टीका</h4>
<p>10अग्नीषोमीयं पशुं विधास्यन् आह - आ सोममित्यादि ।। सोमं चानयन्ति आवहन्ति, अग्निना च प्रतितिष्ठते अग्निना च संगच्छति यजमानः । &lsquo;समवप्रविभ्यस्स्थः&rsquo; इत्यात्मनेपदम् । &lsquo;चादिलोपे विभाषा&rsquo; इति प्रथमा तिङ्विभक्तिर्न निहन्यते । ततश्च तौ सोमश्चाग्निश्च संभवन्तौ यजमानमभि यजमानमेव लक्षीकृत्य संभवतः यजमानमभिभवत एव सह तिष्ठतः । यद्वा - प्रमाणानतिरेकस्संभवः । यजमानमभितो व्याप्य तिष्ठतः । किञ्च - पुरा खलु दीक्षाकाल एव एष मेघाय यज्ञार्थं आत्मानमारभ्य आलभ्य नियुज्य आत्मानं दत्वा चरति यो दीक्षितः स्रुक्स्थानीयः परार्थे वर्तते । तस्मादग्नीषोमीयं पशुमालभते तस्यात्मनिष्क्रयणे भवत्येव । आत्मा निष्क्रीयते येन यथोक्तलक्षणाच्चरितादिति करणे ल्युट् । अग्नीषोमौ देवते अस्येति &lsquo;द्यावापृथिवी&rsquo; इत्यादिना छः । अन्यस्त्वाह - तौ संभवन्तौ यजमानमभिसंवभत इत्युक्तम् । तस्माद्यजमानमभिसंभवतः । पुरा खल्वित्यादि । पूर्वं खलु यजमानः मेधायात्मानमालभ्य वर्तते, तस्मादिदमेव कृतं भवति भवत इति ताभ्यामात्मा निष्क्रीयते अग्नीषोमीयपशुनेत्यादि । तस्मादेव कारणात् तस्य पशोस्संबन्धीडादिकमन्नाद्यं न भक्ष्यम् । कस्मादित्याह - पुरुषनिष्क्रयण इव हीति । यस्मादेव पुरुषनिष्क्रयण इव भवति । पुरुषो निष्क्रीयते येन स पुरुषसंमितो भवति तस्य भक्षणं पुरुषस्येव भक्षणं भवति । तस्मान्नाश्यम् । पूर्ववत्करणे ल्युट् ।।</p>
<h3 id="सयकतमनतर-164">संयुक्तमन्त्रः</h3>
<p>अथो॒ खल्वा॑हुर॒ग्नीषोमा᳚भ्याँ॒व्वा इन्द्रो॑ वृ॒त्रम॑ह॒न्निति॒ यद॑ग्नीषो॒मीय॑म्प॒शुमा॒लभ॑ते॒ वार्त्र॑घ्न ए॒वास्य॒ स तस्मा᳚द्वा॒श्यँ॑व्वारु॒ण्यर्चा परि॑ चरति॒ स्वयै॒वैन॑न्दे॒वत॑या॒ परि॑ चरति ॥ [76]</p>
<h3 id="मनतर-189">मन्त्रः</h3>
<p>अथो॒ खल्वा॑हुर्<br>
अ॒ग्नीषोमा᳚भ्याँ॒व् वा इन्द्रो॑ वृ॒त्रम॑ह॒न्निति॑ ।<br>
यद॑ग्नीषो॒मीय॑म् प॒शुमा॒लभ॑ते॒ वार्त्र॑घ्न ए॒वास्य॒ सः ।<br>
तस्मा᳚द्वा॒श्यम् ।
वा॒रु॒ण्यर्चा परि॑ चरति ।
स्वयै॒वैन॑न् दे॒वत॑या॒ परि॑ चरति ॥ [76]</p>
<h4 id="टक-189">टीका</h4>
<p>11अथो इति ।। अन्ये खलु पदार्थविदोन्यदाहुः । अग्नीषोमाभ्यामिन्द्रो वृत्रमहन् हतवान् । तस्मादग्रीषोमीयः पशुः वार्त्रघ्नः एवास्य यजमानस्य न तु पुरुषनिष्क्रयणः, तस्माद्वाश्यमेवेति । उशब्दोवधारणे । वृत्रस्य पापस्य हन्तुर्यजमानस्य संबन्धी वार्त्रघ्नः वृत्रहननार्थ एवेति यावत् । उपस्थानादिकमस्य करोति । अणन्तादपि &lsquo;यस्य&rsquo; इति लोपे उदात्तनिवृत्तिस्वरेण &lsquo;उदात्तयणः&rsquo; इति तृतीयाया उदात्तत्वम् । स्वयैव देवतया वरुणरूपयैनं परिचरति तस्या एवेदं परिचरणं भवतीति आत्मीयदेवताया एवेदं परिचरतीत्यर्थः । यद्वा - स्वया देवतया सहैनं परिचरति ।।</p>
<p>इति श्रीभट्टभास्कृरमिश्रविरचिते ज्ञानयज्ञाख्ये यजुर्वेदभाष्ये षष्ठकाण्डे प्रथमप्रश्ने एकादशानुवाकः ॥
समाप्तश्च प्रथमः प्रश्नः ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/6/1/">प्रपाठकः १ </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: प्रपाठकः १</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vvasuki/saMskAra/issues/new" >
      प्रतिस्पन्दः
    </a>
    <div class="btn small border">
      Built on 2020 Aug 30 11:18:17 UTC. (<a href="http://google.com/search?q=11%3a18%3a17%20UTC to IST">IST</a>)</div>
    </div>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
