<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>संस्कारे विश्वासटिप्पणयः  | प्रपाठकः 2</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.72.0" />
    
    
      <META NAME="ROBOTS" CONTENT="INDEX, FOLLOW">
    

    <link href="/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/" rel="alternate" type="application/rss+xml" title="संस्कारे विश्वासटिप्पणयः" />
    <link href="/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/" rel="feed" type="application/rss+xml" title="संस्कारे विश्वासटिप्पणयः" />

    <meta property="og:title" content="प्रपाठकः 2" />
<meta property="og:description" content="सोमक्रयार्था मन्त्राः १-१३ अनुवाकाः  अनुवाकः १ प्राचीनवंशशालाप्रवेशः, यजमानस्य क्षौरादिसंंस्काराः (अप्सु दीक्षा) मन्त्रः [संयुक्तमन्त्रः - आप॑ उन्दन्तु जी॒वसे॑ दीर्घायु॒त्वाय॒ वर्च॑से ]　आप॑ उन्दन्तु जी॒वसे॑ ।
दी॒र्घा॒यु॒त्वाय॒ वर्च॑से ।।
टीका अथ द्वितीयः प्रपाठकः
अतः परमग्निष्टोममन्त्राः, येषामाध्वरिका इत्याख्या । एषां च सोमः काण्डऋषिः &lsquo;कृणुष्व पाजः&rsquo; इत्यतः प्राक्, अध्वरग्रहदाक्षिणानां सोमार्षेयत्वात् ॥
1तत्र दीक्षिष्यमाणस्य यजमानस्य दक्षिणं गोदानमुनत्ति आप इति द्विपदया गायत्र्या ॥ आपः उन्दन्तु क्लेदयन्तु आर्द्रीकुर्वन्तु । उन्दी क्लेदने, रौधादिकः, &lsquo;श्नसोरल्लोपः&rsquo;, &lsquo;श्नान्नलोपः&rsquo; । जीवसे जीवयितुं इमं यजमानम् । जीवेर्ण्यन्तात् &lsquo;तुमर्थे सेसेन्&rsquo; इत्यादिना असेप्रत्ययः, णिलोपः । किं दिवसमात्रं जीवयितुम् ?" />
<meta property="og:type" content="article" />
<meta property="og:url" content="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/" />

<meta itemprop="name" content="प्रपाठकः 2">
<meta itemprop="description" content="सोमक्रयार्था मन्त्राः १-१३ अनुवाकाः  अनुवाकः १ प्राचीनवंशशालाप्रवेशः, यजमानस्य क्षौरादिसंंस्काराः (अप्सु दीक्षा) मन्त्रः [संयुक्तमन्त्रः - आप॑ उन्दन्तु जी॒वसे॑ दीर्घायु॒त्वाय॒ वर्च॑से ]　आप॑ उन्दन्तु जी॒वसे॑ ।
दी॒र्घा॒यु॒त्वाय॒ वर्च॑से ।।
टीका अथ द्वितीयः प्रपाठकः
अतः परमग्निष्टोममन्त्राः, येषामाध्वरिका इत्याख्या । एषां च सोमः काण्डऋषिः &lsquo;कृणुष्व पाजः&rsquo; इत्यतः प्राक्, अध्वरग्रहदाक्षिणानां सोमार्षेयत्वात् ॥
1तत्र दीक्षिष्यमाणस्य यजमानस्य दक्षिणं गोदानमुनत्ति आप इति द्विपदया गायत्र्या ॥ आपः उन्दन्तु क्लेदयन्तु आर्द्रीकुर्वन्तु । उन्दी क्लेदने, रौधादिकः, &lsquo;श्नसोरल्लोपः&rsquo;, &lsquo;श्नान्नलोपः&rsquo; । जीवसे जीवयितुं इमं यजमानम् । जीवेर्ण्यन्तात् &lsquo;तुमर्थे सेसेन्&rsquo; इत्यादिना असेप्रत्ययः, णिलोपः । किं दिवसमात्रं जीवयितुम् ?">

<meta itemprop="wordCount" content="17387">



<meta itemprop="keywords" content="" /><meta name="twitter:card" content="summary"/>
<meta name="twitter:title" content="प्रपाठकः 2"/>
<meta name="twitter:description" content="सोमक्रयार्था मन्त्राः १-१३ अनुवाकाः  अनुवाकः १ प्राचीनवंशशालाप्रवेशः, यजमानस्य क्षौरादिसंंस्काराः (अप्सु दीक्षा) मन्त्रः [संयुक्तमन्त्रः - आप॑ उन्दन्तु जी॒वसे॑ दीर्घायु॒त्वाय॒ वर्च॑से ]　आप॑ उन्दन्तु जी॒वसे॑ ।
दी॒र्घा॒यु॒त्वाय॒ वर्च॑से ।।
टीका अथ द्वितीयः प्रपाठकः
अतः परमग्निष्टोममन्त्राः, येषामाध्वरिका इत्याख्या । एषां च सोमः काण्डऋषिः &lsquo;कृणुष्व पाजः&rsquo; इत्यतः प्राक्, अध्वरग्रहदाक्षिणानां सोमार्षेयत्वात् ॥
1तत्र दीक्षिष्यमाणस्य यजमानस्य दक्षिणं गोदानमुनत्ति आप इति द्विपदया गायत्र्या ॥ आपः उन्दन्तु क्लेदयन्तु आर्द्रीकुर्वन्तु । उन्दी क्लेदने, रौधादिकः, &lsquo;श्नसोरल्लोपः&rsquo;, &lsquo;श्नान्नलोपः&rsquo; । जीवसे जीवयितुं इमं यजमानम् । जीवेर्ण्यन्तात् &lsquo;तुमर्थे सेसेन्&rsquo; इत्यादिना असेप्रत्ययः, णिलोपः । किं दिवसमात्रं जीवयितुम् ?"/>

      
    

    <script src="/saMskAra/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vvasuki.github.io\/saMskAra\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vvasuki\/saMskAra\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vvasuki\/saMskAra\/edit\/master\/content\/\u0022,\u0022mainSections\u0022:[\u0022mantrah\u0022],\u0022mainsections\u0022:[\u0022mantrah\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022contents\u0022:[{\u0022url\u0022:\u0022recdir:\/\/mantraH\/\u0022}],\u0022title\u0022:\u0022मन्त्राः\u0022},{\u0022contents\u0022:[{\u0022url\u0022:\u0022recdir:\/\/kalpaH\/\u0022}],\u0022title\u0022:\u0022कल्पः\u0022},{\u0022contents\u0022:[{\u0022url\u0022:\u0022recdir:\/\/sangrahaH\/\u0022}],\u0022title\u0022:\u0022सङ्ग्रहः\u0022},{\u0022contents\u0022:[{\u0022url\u0022:\u0022recdir:\/\/bloodlines\/\u0022}],\u0022title\u0022:\u0022वंशाः\u0022},{\u0022contents\u0022:[{\u0022url\u0022:\u0022recdir:\/\/nyAya-vaisheShike\/\u0022}],\u0022title\u0022:\u0022न्यायशास्त्रम्\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022}],\u0022title\u0022:\u0022विषयान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022https:\/\/vvasuki.github.io\/\u0022}],\u0022title\u0022:\u0022भागाः\u0022},\u0022top_bar\u0022:[{\u0022title\u0022:\u0022म\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/mantraH\/\u0022},{\u0022title\u0022:\u0022स\\u003ci class=\\\u0022fas fa-random\\\u0022\\u003e\\u003c\/i\\u003e\u0022,\u0022url\u0022:\u0022\/mantraH\/random\/sAma\/\u0022}]}");
    let autocompletePageUrl = "\/saMskAra\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/saMskAra\/sangrahaH\/taittirIyA\/saMhitA\/bhaTTa-bhAskara-bhAShyam\/1\/2\/".replace(basePath, "/");
    pageVars.pageParams = {};
    pageVars.pageSource = "sangrahaH\/taittirIyA\/saMhitA\/bhaTTa-bhAskara-bhAShyam\/1\/2.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/saMskAra/webpack_dist/main-bundle.js"></script>
    <script src="/saMskAra/webpack_dist/transliteration-bundle.js"></script>
    <script src="/saMskAra/non_webpack_js/disqus.js"></script>
    <script src="/saMskAra/webpack_dist/ui_lib-bundle.js"></script>
    <link rel="stylesheet" href="/saMskAra/css/fonts.css">
    <link rel="stylesheet" href="/saMskAra/css/@fortawesome/fontawesome-free/css/solid.min.css">
    

    <link rel="stylesheet" href="/saMskAra/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/" />
    <link rel="alternate" hreflang="sa-Deva" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=devanagari" />
    <link rel="alternate" hreflang="sa-Knda" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=kannada" />
    <link rel="alternate" hreflang="sa-Mlym" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=malayalam" />
    <link rel="alternate" hreflang="sa-Telu" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=tamil_superscripted" />
    <link rel="alternate" hreflang="sa-Taml" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=tamil" />
    <link rel="alternate" hreflang="sa-Gran" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=grantha" />
    <link rel="alternate" hreflang="sa-Gujr" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=gujarati" />
    <link rel="alternate" hreflang="sa-Orya" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=assamese" />
    <link rel="alternate" hreflang="sa-Beng" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=bengali" />
    <link rel="alternate" hreflang="sa-Guru" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=gurmukhi" />
    <link rel="alternate" hreflang="sa-Cyrl" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=cyrillic" />
    <link rel="alternate" hreflang="sa-Sinh" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=sinhala" />
    <link rel="alternate" hreflang="sa-Shar" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=sharada" />
    <link rel="alternate" hreflang="sa-Brah" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=brahmi" />
    <link rel="alternate" hreflang="sa-Modi" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=modi" />
    <link rel="alternate" hreflang="sa-Tirh" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iast" href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/?transliteration_target=iast" />
    
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/saMskAra/" class="btn col border">
            <i class="fas fa-gopuram ">संस्कारे विश्वासटिप्पणयः <br/> प्रपाठकः 2</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <form action="/saMskAra/search">
            <input id="titleSearchInputBox" placeholder="शीर्षिकान्विष्यताम्" name="s"><i class="btn fas fa-search "></i>
          </form>
          <a href="/saMskAra/custom_site_search/"  class="btn btn-default">Full search</a>
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iast">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
        </div>
        <div class="row col  d-flex justify-content-center">
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
        <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="प्रपाठकः 2">प्रपाठकः 2</h1>
    
    <a id="editLink" class="btn btn-primary"  href="https://github.com/vvasuki/saMskAra/edit/master/content/sangrahaH/taittirIyA/saMhitA/bhaTTa-bhAskara-bhAShyam/1/2.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <ul>
<li>सोमक्रयार्था मन्त्राः १-१३ अनुवाकाः</li>
</ul>
<h2 id="अनवक-१-परचनवशशलपरवश-यजमनसय-कषरदससकर-अपस-दकष">अनुवाकः १ प्राचीनवंशशालाप्रवेशः, यजमानस्य क्षौरादिसंंस्काराः (अप्सु दीक्षा)</h2>
<h3 id="मनतर">मन्त्रः</h3>
<p>[संयुक्तमन्त्रः - आप॑ उन्दन्तु जी॒वसे॑ दीर्घायु॒त्वाय॒ वर्च॑से ]　　</p>
<p>आप॑ उन्दन्तु जी॒वसे॑ ।<br>
दी॒र्घा॒यु॒त्वाय॒ वर्च॑से ।।</p>
<h4 id="टक">टीका</h4>
<p>अथ द्वितीयः प्रपाठकः<br>
अतः परमग्निष्टोममन्त्राः, येषामाध्वरिका इत्याख्या । एषां च सोमः काण्डऋषिः &lsquo;कृणुष्व पाजः&rsquo; इत्यतः प्राक्, अध्वरग्रहदाक्षिणानां सोमार्षेयत्वात् ॥</p>
<p>1तत्र दीक्षिष्यमाणस्य यजमानस्य दक्षिणं गोदानमुनत्ति आप इति द्विपदया गायत्र्या ॥ आपः उन्दन्तु क्लेदयन्तु आर्द्रीकुर्वन्तु । उन्दी क्लेदने, रौधादिकः, &lsquo;श्नसोरल्लोपः&rsquo;, &lsquo;श्नान्नलोपः&rsquo; । जीवसे जीवयितुं इमं यजमानम् । जीवेर्ण्यन्तात् &lsquo;तुमर्थे सेसेन्&rsquo; इत्यादिना असेप्रत्ययः, णिलोपः । किं दिवसमात्रं जीवयितुम् ? नेत्याह - दीर्घायुत्वाय । बहुव्रीहेर्भावप्रत्ययः । दीर्घमायुरस्य यथा स्यादित्येवमर्थम् । । &lsquo;इणश्छन्दसि&rsquo; इत्युण्प्रत्ययः । किञ्च - वर्चसे तेजसे ॥</p>
<h3 id="मनतर-1">मन्त्रः</h3>
<p>[संयुक्तमन्त्रः  -  ओष॑धे॒ त्राय॑स्वैन॒ꣵ॒ स्वधि॑ते॒ मैनꣳ॑ हिꣳसीः]</p>
<p>ओष॑धे॒ त्राय॑स्वैनम्।</p>
<h4 id="टक-1">टीका</h4>
<p>2ऊर्ध्वाग्रं बर्हिरनुच्छ्रयति - ओषध इति ॥ हे ओषधे बर्हिरात्मिके । आमन्त्रिताद्युदात्तत्वम् । एनं यजमानं त्रायस्व रक्ष । स्वधितिव्यवधानमेव रक्षणं बर्हिषा ॥</p>
<h3 id="मनतर-2">मन्त्रः</h3>
<p>स्वधि॑ते॒ मैनꣳ॑ हिꣳसीः  ।</p>
<h4 id="टक-2">टीका</h4>
<p>3तस्मिन् बर्हिषि स्वधितिं तिर्यञ्चं निदधाति - स्वधित इति ॥ स्वस्मिन् प्रयोजने धितिरवस्थानमस्येति स्वधितिः स्वकार्यसमर्थः । धाञः आकारस्येकारः, बहुव्रीहित्वात्पूर्वपदप्रकृतिस्वरत्वम्, इह त्वामन्त्रिताद्युदात्तत्वम् । हे स्वधिते क्षुर एनं यजमानं मा हिंसीः । हिंसाप्रतिषेधो वप्तुरप्रमादाय ॥</p>
<h3 id="मनतर-3">मन्त्रः</h3>
<p>दे॒व॒श्रूरे॒तानि॒ प्र व॑पे।</p>
<h4 id="टक-3">टीका</h4>
<p>4प्रवपति - देवश्रूरिति ॥ देवश्रूर्नाम देवनापितः, देवेषु श्रूयते तत्र प्रसिद्धिं गच्छतीति कृत्वा । शृणोतेः &lsquo;अन्येभ्योपि दृश्यन्ते&rsquo; इति कर्मणि विच्, दृशिग्रहणस्य विध्यन्तरोपसङ्ग्रहार्थत्वाद्दीर्घत्वम्, कृदुत्तरपदप्रकृतिस्वरत्वम् । देवश्रूरेव भूत्वा अहमेतानि श्मश्नुप्रभृतीनि प्रवपे प्रकृष्टं वपे छिनद्मि । वपतिस्स्वरितेत् । &lsquo;केशश्मश्रु वपते&rsquo; इत्यादि ब्राह्मणम् ॥</p>
<h3 id="मनतर-4">मन्त्रः</h3>
<p>स्व॒स्त्युत्त॑राण्यशी॒य।</p>
<h4 id="टक-4">टीका</h4>
<p>5उप्तदेशं यजमानोभिमृशति - स्वस्तीति ॥ स्वस्ति अविघ्नेनोत्तराणि कर्माणि अशीय व्याप्नुयाम् । अश्नोतेर्लिङि &lsquo;बहुलं छन्दसि&rsquo; इति शपो लुक् । सीयुडादि ॥</p>
<h3 id="मनतर-5">मन्त्रः</h3>
<p>आपो॑ अ॒स्मान्मा॒तर॑श्शुन्धन्तु।<br>
घृ॒तेन॑ नो घृत॒पुव॑ᳶ पुनन्तु　।</p>
<h4 id="टक-5">टीका</h4>
<p>6यजमानमभिषिञ्चति - आपो अस्मानिति द्विपदया विराजा ॥ आपो मातरः मातृस्थानीयाः अस्मान् यजमानान् शुन्धन्तु शोधयन्तु ।<br>
किञ्च - घृतेनोदकेन पुनन्तीति घृतपुवः । &lsquo;तन्वादीनां छन्दसि बहुळम्&rsquo; इत्युवङादेशः, कृदुत्तरपदप्रकृतिस्वरत्वम् । पर्जन्यादय उच्यन्ते । ते चास्मान् घृतेनोदकेन पुनन्तु अपापान् कुर्वन्तु । घृ क्षरणे, घृतं क्षरणात् । &lsquo;अप्सु दीक्षातपसी&rsquo; इत्यादि ब्राह्मणम् ॥</p>
<h3 id="मनतर-6">मन्त्रः</h3>
<p>विश्व॑म॒स्मत्प्र व॑हन्तु रि॒प्रम्　।</p>
<h4 id="टक-6">टीका</h4>
<p>7सम्प्रधाव्य रजः प्लावयति - विश्वमिति विराजैकपदया ॥अस्मत् अस्मभ्यं अस्मदीयेभ्यो यजमानेभ्यः विश्वं रिप्रं पापं इमा आपः प्रवहन्तु देशान्तरं प्रापयन्तु नाशयन्त्विति यावत् ॥</p>
<h3 id="मनतर-7">मन्त्रः</h3>
<p>उदा᳚भ्य॒श्शुचि॒रा पू॒त ए॑मि　।</p>
<h4 id="टक-7">टीका</h4>
<p>8एति यजमानः - उदाभ्य इति विराजैकपदया ॥ शुचिः स्नानेन बाह्यतश्शुद्धः । पूतः आचमनेनान्तश्शुद्धः । &lsquo;अपोश्नात्यन्तरत एव मेध्यो भवति&rsquo; इति ब्राह्मणम् । एवंभूतस्सन्नहं आभ्योद्भ्य उत्तीर्य एमि गच्छामि । आभ्य इति &lsquo;इदमोन्वादेशेऽशनुदात्तस्तृतीयादौ&rsquo; इत्येकादेशोनुदात्तः ॥</p>
<h3 id="मनतर-8">मन्त्रः</h3>
<p>[संयुक्तमन्त्रः　－ सोम॑स्य त॒नूर॑सि त॒नुव॑म्मे पाहि]</p>
<p>सोम॑स्य त॒नूर॑सि ।<br>
त॒नुव॑म्मे पाहि।</p>
<h4 id="टक-8">टीका</h4>
<p>9वासः परिधत्ते - सोमस्येति ॥ सोमस्य तनूः शरीरमसि शरीरमिव प्रियतममसि तद्देवत्यत्वाद्वाससः । &lsquo;सौम्यं वै क्षौमं देवतया&rsquo; इति च ब्राह्मणम् ।<br>
ईदृशं त्वं मे मम तनुवं शरीरं पाहि पालय । &lsquo;कृषिचमितमि&rsquo; इत्यादिना तनोतेरुप्रत्ययः, &lsquo;तन्वादीनां छन्दसि बहुलम्&rsquo; इत्युवङादेशः । &lsquo;अग्नेस्तूषाधानम्&rsquo; इत्यादि ब्राह्मणम् ॥</p>
<h3 id="मनतर-9">मन्त्रः</h3>
<p>[संयुक्तमन्त्रः－ मही॒नाम्पयो॑ऽसि वर्चो॒धा अ॑सि॒ वर्चः॑ [1]मयि॑ धेहि ]</p>
<p>मही॒नाम्पयो॑ऽसि ।<br>
व॒र्चो॒धा अ॑सि ।<br>
वर्चो॒ मयि॑ धेहि।</p>
<h4 id="टक-9">टीका</h4>
<p>10 नवनीतेन मुखमभ्यङ्क्ते - महीनामिति ॥ महीनां गवाम् । &lsquo;नामन्यतरस्याम्&rsquo; इति विभक्तेरुदात्तत्वम् । पयोसि । पयोजातत्वात्पय इत्युच्यते । तत्कार्यत्वात् ताच्छब्द्यम् । किञ्च - वर्चसो दीप्तेः धाः धारकं चासि । लिङ्गव्यत्ययेन पुल्लिङ्गत्वम्, कृदुत्तरपदप्रकृतिस्वरत्वम् । &lsquo;ईदृशं त्वं मयि वर्चो धेहि । &lsquo;घृतं देवानाम्मस्तु पितृणाम्&rsquo; इत्यादि ब्राह्मणम् ॥</p>
<h3 id="मनतर-10">मन्त्रः</h3>
<p>[संयुक्तमन्त्रः - वृ॒त्रस्य॑ क॒नीनि॑काऽसि चख्षु॒ष्पा अ॑सि॒ चख्षु॑र्मे पाहि]</p>
<p>वृ॒त्रस्य॑ क॒नीनि॑काऽसि । <br>
च॒ख्षु॒ष्पा अ॑सि ।<br>
चख्षु॑र्मे पाहि　।</p>
<h4 id="टक-10">टीका</h4>
<p>11अञ्जनेनाङ्क्ते - वृत्रस्येति ॥ वृत्रस्य असुरस्य कनीनिका अक्षिस्थकृष्णमण्डलमसि । &lsquo;इन्द्रो वृत्रमहन् तस्य कनीनिका परापतत्&rsquo; इत्यादि ब्राह्मणम् ।<br>
किञ्च - चक्षुष्पाः चक्षुषः पालयितृ त्वमसि । पातेर्विचि पूर्ववल्लिङ्गव्यत्ययस्स्वरश्च, &lsquo;नित्यं समासेनुत्तरपदस्थस्य&rsquo; इति विसर्जनीयस्य सत्वम्, &lsquo;आदेशप्रत्यययोः&rsquo; इति षत्वम् । ईदृशस्त्वं मम चक्षुः पाहि पालनं कुरु दोषरहितं कुरु ॥</p>
<h3 id="मनतर-11">मन्त्रः</h3>
<p>[संयुक्तमन्त्रः　－चि॒त्पति॑स्त्वा पुनातु वा॒क्पति॑स्त्वा पुनातु दे॒वस्त्वा॑ सवि॒ता पु॑ना॒त्वच्छि॑द्रेण प॒वित्रे॑ण॒ वसो॒स्सूर्य॑स्य र॒श्मिभिः]</p>
<p>चि॒त्पति॑स्त्वा पुनातु ।<br>
[अच्छि॑द्रेण प॒वित्रे॑ण॒ वसो॒स्सूर्य॑स्य र॒श्मिभिः॑।]</p>
<h4 id="टक-11">टीका</h4>
<p>12-14दर्भपुञ्जीलैर्यजमानं पवयति - चित्पतिरित्यादिभिः त्रिपदाभिर्गायत्रीभिः ॥<br>
अच्छिद्रेणेति सर्वत्रानुषज्यते । चित् चैतन्यं ज्ञानम् । चेतयतेः &lsquo;अन्येभ्योपि दृश्यन्ते&rsquo; इति क्विप् । तस्य पतिरुत्पादकः पालकः चित्पतिः मनइन्द्रियमुच्यते । &lsquo;मनो वै चित्पतिः&rsquo; इति ब्राह्मणम् । स त्वां पुनातु मानसा दोषा यथा न स्युस्तथा करोतु ।</p>
<h3 id="मनतर-12">मन्त्रः</h3>
<p>वा॒क्पति॑स्त्वा पुनातु ।<br>
[अच्छि॑द्रेण प॒वित्रे॑ण॒ वसो॒स्सूर्य॑स्य र॒श्मिभिः॑।]</p>
<h4 id="टक-12">टीका</h4>
<p>किञ्च - वाचः शब्दस्य पतिरुत्पादकः वाक्पतिर्वागिन्द्रियमुच्यते, मनसोनन्तरं यस्य प्रवृत्तिः । &lsquo;यद्धि मनसा ध्यायति तद्वाचा वदति&rsquo; इति ब्राह्मणम् । स च त्वां पुनातु वाचिकेभ्यो दोषेभ्यो निवृत्तिं करोतु । &lsquo;वाचैवैनं पवयति&rsquo; इति ब्राह्मणम् । अत्र &lsquo;न भूवाक्चिद्दिधिषु&rsquo; इत्युत्तरपदलक्षणे पूर्वपदप्रकृतिस्वरे निषिद्धे &lsquo;परादिश्छन्दसि बहुलम्&rsquo; इत्युत्तरपदाद्युदात्तत्वम् ।</p>
<h3 id="मनतर-13">मन्त्रः</h3>
<p>दे॒वस्त्वा॑ सवि॒ता पु॑नातु।<br>
अच्छि॑द्रेण प॒वित्रे॑ण॒ वसो॒स्सूर्य॑स्य र॒श्मिभिः॑　।</p>
<h4 id="टक-13">टीका</h4>
<p>किञ्च - देवस्सविता सर्वस्य प्रेरकः मनःप्रभृतेश्च प्रेरकः, स च त्वां पुनातु । अच्छिद्रेणेति व्याख्यातं &lsquo;देवो वस्सवितोत्पुनातु&rsquo; इत्यत्र । &lsquo;इन्द्रो वृत्रमहन् सोपोभ्यम्रियत&rsquo; इति ब्राह्मणम् ॥</p>
<ul>
<li>[छिन्नं छिद्रमतोन्यदच्छिद्रं अविच्छेदेन वर्तमानं । अव्ययपूर्वपदप्रकृतिस्वरत्वं । &lsquo;पुवस्संज्ञायाम्&rsquo; (पा.सू. 3.2.185) इति पुनातेरित्रप्रत्ययः । &lsquo;असौ वा आदित्योच्छिद्रं पवित्रम्&rsquo; (तै.ब्रा. 3.2.5) इत्यादि ब्राह्मणम् ।］　</li>
</ul>
<h3 id="मनतर-14">मन्त्रः</h3>
<p>तस्य॑ ते पवित्रपते प॒वित्रे॑ण॒ यस्मै॒ कम्पु॒ने तच्छ॑केयम्　।</p>
<h4 id="टक-14">टीका</h4>
<p>15&rsquo;यजमानं वाचयति, स च ब्रूते - तस्य त इति ॥ हे पवित्रपते, अच्छिद्रपवित्रात्मका आदित्यस्य रश्मय इत्युक्ताः, तेषां पते तस्य जगत्पालयितृत्वगुणविशिष्टस्य पवित्रेण रश्मिलक्षणेन यस्मै प्रयोजनाय कमात्मानमहं पुने शोधयामि । श्नाप्रत्ययस्योदात्तत्वे शेषस्य चानुदात्तत्वे &lsquo;श्नाभ्यस्तयोरातः&rsquo; इत्याकारलोपे उदात्तनिवृत्तिस्वरेणोत्तमैकवचनस्योदात्तत्वम् । यद्वा - &lsquo;सतिशिष्टस्वरो बलीयानन्यत्र विकरणेभ्यः&rsquo; इति श्नास्वरं बाधित्वा लसार्वधातुकस्वर एव प्रवर्तते । तदहं त्वत्प्रसादाच्छकेयं निर्वर्तयितुं शक्तो भवेयम् । शकेराशिषि लिङि &lsquo;लिङ्याशिष्यङ्&rsquo; इत्यण् । &lsquo;छन्दस्युभयथा&rsquo; इति सार्वधातुकत्वात्सलोपः ॥</p>
<h3 id="मनतर-15">मन्त्रः</h3>
<p>[संयुक्तमन्त्रः  -  आ वो॑ देवास ईमहे॒ सत्य॑धर्माणो अध्व॒रे यद्वो॑ देवास आगु॒रे यज्ञि॑यासो॒ हवा॑महे ]</p>
<p>आ वो॑ देवास ईमहे॒ सत्य॑धर्माणो अध्व॒रे　।<br>
यद्वो॑ देवास आगु॒रे यज्ञि॑यासो॒ हवा॑महे　।।</p>
<h4 id="टक-15">टीका</h4>
<p>16शालां यजमानमानयति - आव इति चतुष्पदयानुष्टुभा ।<br>
हे देवासः । &lsquo;आज्जसेरसुक्&rsquo; । वः युष्मान् आभिमुख्येन ईमहे याचामहे । ईङ् गतौ भौवादिकः छन्दसि याच्ञाकर्मा, &lsquo;बहुळम् छन्दसि&rsquo; इति शपो लुक् । यद्वा - भजामहे । सत्यधर्माणः सदा सत्यशीलाः । &lsquo;धर्मादनिच्केवलात्&rsquo; इति समासान्तः । किमर्थमित्यत आह - अध्वरे यज्ञे निमित्तभूते । &lsquo;निमित्तात्कर्मसंयोगे सप्तमी&rsquo; । &lsquo;अध्वरसिद्ध्यर्थमीमहे । बहुव्रीहौ &lsquo;नञ् सुभ्याम्&rsquo; इत्युत्तरपदान्तोदात्तत्वम् ।<br>
एवं देवान् याचित्वा इदानीं तस्याध्वरस्य प्रस्थानं देवेभ्यो निवेदयति - हे देवासः यज्ञियासः यज्ञार्हाः । &lsquo;यज्ञर्त्विग्भ्यां घखञौ&rsquo; इति घप्रत्ययः, उभयत्रापि पूर्ववदसुक् । आगुरे उद्योगे यज्ञमारब्धुम् । गुरी उद्यमने, &lsquo;घञर्थे कविधानम्&rsquo; इति कः, थाथादिस्वरेणान्तोदात्तत्वम् । यद्वा - क्विपि छान्दसं विभक्त्युदात्तत्वम्, चतुर्थी[परा?]द्युदात्तत्वम् । यद्यस्मात् वो युष्मान् हवामहे आह्वयामः । &lsquo;बहुळं छन्दसि&rsquo; इति सम्प्रसारणम् । पूर्वस्यामन्त्रितस्याविद्यमानत्वान्निघाताभावः । &lsquo;अदुपदेशात्&rsquo; इति लसार्वधातुकानुदात्तत्वम् । यस्मादेवं तस्मादस्माभिः प्रस्तूयतेध्वरः । अतस्तत्सिध्यर्थं याचामह इति ॥</p>
<h3 id="मनतर-16">मन्त्रः</h3>
<p>इन्द्रा᳚ग्नी॒ द्यावा॑पृथिवी॒ आप॑ ओषधीः　।</p>
<h4 id="टक-16">टीका</h4>
<p>17 शालां यजमानं प्रवेशयति - इन्द्राग्नी इति ॥ हे इन्द्राग्नी । षाष्ठिकमामन्त्रिताद्युदात्तत्वम् । हे द्यावापृथिवी द्यावापृथिव्यौ । &lsquo;दिवो द्यावा&rsquo; इति द्यावादेशः, &lsquo;वा छन्दसि&rsquo; इति पूर्वसवर्णदीर्घत्वम्, पूर्वस्याविद्यमानत्वादिदमप्याद्युदात्तमेव । हे आपः । पूर्ववत्स्वरः, द्वयोरप्यविद्यमानत्वात् । हे ओषधीरोषध्यः । &lsquo;कृदिकारादक्तिनः&rsquo; इति ङीष्, पूर्वसवर्णदीर्घत्वं पूर्ववत् । ओषधिशब्देनोषधिकारणभूता आप उच्यन्ते । तेन सामानाधिकरण्यात् &lsquo;विभाषितं विशेषवचने बहुलवचनम्&rsquo; इति पूर्वस्य विद्यमानत्वात् ओषधीरित्यामन्त्रितं निहन्यते । अयं यजमानश्शालां प्रविशति एनमनुजानीतेति भावः । &lsquo;बहिः पवयित्वान्तः प्रपादयति&rsquo; इत्यादि ब्राह्मणम् ॥</p>
<h3 id="मनतर-17">मन्त्रः</h3>
<p>[संयुक्तमन्त्रः -　त्वन्दी॒ख्षाणा॒मधि॑पतिरसी॒ह मा॒ सन्त॑म्पाहि ॥ [2] ]</p>
<p>त्वन्दी॒ख्षाणा॒मधि॑पतिरसि　।</p>
<h4 id="टक-17">टीका</h4>
<p>18आहवनीयमन्वीक्षयति - त्वमिति ॥ हे आहवनीय त्वं दीक्षाणामधिपतिः स्वाम्यसि । अव्ययपूर्वपदप्रकृतिस्वरत्वम् । अतो मामपि दीक्षितं कुर्विति भावः ॥</p>
<h3 id="मनतर-18">मन्त्रः</h3>
<p>इ॒ह मा॒ सन्त॑म्पाहि ॥</p>
<h4 id="टक-18">टीका</h4>
<p>19यजमान आत्मानमीक्षते - इहेति ॥ इह एतस्यां दीक्षायां सन्तं वर्तमानं मा मां पाहि ॥</p>
<p>इति प्रथमस्य काण्डस्य द्वितीयप्रपाठके प्रथमोनुवाकः  ॥</p>
<h2 id="अनवक--2परचनवशपरवषटयजमनसय-दकष">अनुवाकः  2　प्राचीनवंशप्रविष्टयजमानस्य दीक्षा</h2>
<h3 id="मनतर-19">मन्त्रः</h3>
<p>[संयुक्तमन्त्रः－ आकू᳚त्यै प्र॒युजे॒ऽग्नये॒ स्वाहा॑ मे॒धायै॒ मन॑से॒ऽग्नये॒ स्वाहा॑ दी॒ख्षायै॒ तप॑से॒ऽग्नये॒ स्वाहा॒ सर॑स्वत्यै पू॒ष्णे᳚ऽग्नये॒ स्वाहा ]</p>
<p>आकू᳚त्यै प्र॒युजे॒ऽग्नये॒ स्वाहा॑ ।</p>
<h4 id="टक-19">टीका</h4>
<p>1-4स्रुवेण चतस्रो दीक्षाहुतीर्जुहोति - आकूत्या इति ॥ आकूतिस्सङ्कल्पः ॥ &lsquo;तादौ च&rsquo; इति गतेः प्रकृतिस्वरत्वम् । प्रयुङ्क्ते इति प्रयुक्, कर्मणां प्रयोक्ता । क्विपि कृदुत्तरपदप्रकृतिस्वरत्वम् । य आकूतिर्भूत्वा कर्माणि प्रयुङ्क्ते प्रवर्तयति, तस्मा अग्नये स्वाहा हुतमिदमस्तु ॥　&lsquo;आकूत्या हि पुरुषः&rsquo; इत्यादि ब्राह्मणम् ।</p>
<h3 id="मनतर-20">मन्त्रः</h3>
<p>मे॒धायै॒ मन॑से॒ऽग्नये॒ स्वाहा॑ ।</p>
<h4 id="टक-20">टीका</h4>
<p>मेधा ग्रन्थार्थधारणशक्तिः । मनुत इति मनः । मनोतेरसुन् । यो मेधा भूत्वा सर्वान् दुर्बोधानपि मनुते जानाति, तस्मा अग्नये स्वाहा इति ।</p>
<h3 id="मनतर-21">मन्त्रः</h3>
<p>दी॒ख्षायै॒ तप॑से॒ऽग्नये॒ स्वाहा॑ ।</p>
<h4 id="टक-21">टीका</h4>
<p>दीक्षा मौण्ड्यस्नानादिलक्षणा । तपतीति तपः । तपतेरसुन् । यो दीक्षा भूत्वा तपति दुःखयति तस्मा अग्नये स्वाहा ।</p>
<h3 id="मनतर-22">मन्त्रः</h3>
<p>सर॑स्वत्यै पू॒ष्णे᳚ऽग्नये॒ स्वाहा॑ ।</p>
<h4 id="टक-22">टीका</h4>
<p>सरस्वती वाक् । पुष्णातीति पूषा । &lsquo;श्वन्नुक्षन्&rsquo; इति पुष्णातेः कनिन्प्रत्ययो निपातितः । यस्सरस्वती भूत्वा सर्वानर्थान्पुष्णाति । यद्वा - पृथिवी पूषा, सर्वार्थपोषणत्वात् । &lsquo;पृथिवी पूषा&rsquo; इति च ब्राह्मणम् । यस्सरस्वत्यात्मना पृथिव्यात्मना च स्थित्वा यागं निर्वर्तयति तस्मा अग्नये स्वाहा । &lsquo;वाचैव पृथिव्या यज्ञं प्रयुङ्क्ते&rsquo; इति ब्राह्मणम् । पूष्ण इत्युदात्तनिवृतिस्वरेण विभक्तेरुदात्तत्त्वम् ॥</p>
<h3 id="मनतर-23">मन्त्रः</h3>
<p>[संयुक्तमन्त्रः - आपो॑ देवीर्बृहतीर्विश्वशम्भुवो॒ द्यावा॑पृथि॒वी उ॒र्व॑न्तरि॑ख्षम्बृह॒स्पति॑र्नो ह॒विषा॑ वृधातु॒ स्वाहा ]</p>
<p>आपो॑ देवीर्बृहतीर्विश्वशम्भुवो॒ &hellip; +++(१२ अक्षराणि)+++<br>
द्यावा॑पृथि॒वी उ॒र्व॑न्तरि॑ख्षम्+++(१० अक्षराणि)+++ +++(असि)+++ । <br>
बृह॒स्पति॑र्नो ह॒विषा॑ वृधातु &hellip;.+++(११ अक्षराणि, पादत्रयेषु आहत्य ३३ अक्षराणि भवन्ति । १-२पादयोर्यव्यत्यासः)+++</p>
<p>स्वाहा᳚।</p>
<h4 id="टक-23">टीका</h4>
<p>5स्रुचा पञ्चमीं जुहोति - आप इति त्रिपदया विराजा । एकादशाक्षरास्त्रयः पादाः । उक्तं च, &lsquo;ईशैश्च&rsquo; इति ॥<br>
हे आपः । षाष्ठिकमामन्त्रिताद्युदात्तत्वम् । हे देवीः देव्यः दीप्तिमत्यः, बृहतीः बृहत्यः । उभयत्र &lsquo;वा छन्दसि&rsquo; इति पूर्वसवर्णदीर्घत्वम् । हे विश्वशम्भुवः विश्वस्य लोकस्य शं सुखं भावयन्तीति । भवतेर्ण्यन्तात्क्विप्, बहुलमन्यत्रापि संज्ञाच्छन्दसोः&rsquo; इति णिलुक् । वर्ष्या आपः सस्यादिनिष्पादनद्वारेण सर्वस्य सुखं भावयन्तीति ता इहामन्त्र्यन्ते । &lsquo;या वै वर्ष्याः&rsquo; इत्यादि ब्राह्मणम् । अत्र &lsquo;विभाषितं विशेषवचने बहुलवचनम्&rsquo; इति प्रथमस्य विद्यमानत्वादतः परमामन्त्रितत्रयं निहन्यते ।<br>
हे एवंविधा आपः येषां लोकानां भवत्यश्शं भावयन्ति तान् लोकान् द्यावापृथिवी दिवं च पृथिवीं च । &lsquo;दिवो द्यावा&rsquo;, इति द्यावादेशः । पृथिवीशब्दो डीषन्तोन्तोदात्तः, &lsquo;देवताद्वन्द्वे च&rsquo; इति पूर्वोत्तरपदयोः प्रकृतिस्वरत्वम् । उरु चान्तरिक्षमसि । त्रीनपि लोकान्नोऽस्माकं अन्नेन हविषा बृहस्पतिर्ब्रह्मा वृधातु वर्धयतु । &lsquo;ब्रह्म वै देवानां बृहस्पतिः&rsquo; इति ब्राह्मणम् । वृधेर्ण्यन्ताल्लोट्, &lsquo;बहुलमन्यत्रापि&rsquo; इति णिलुक् । विकरणव्यत्ययेन शः, आगमव्यत्ययेनाडागम उत्तमस्योक्तः प्रथमस्यापि भवति । यद्वा - लेट उक्तो लोटोपि भवति ।<br>
एवं यज्ञस्यैव वृद्ध्यर्थं तदाधाराणां लोकानां वृद्धिः प्रार्थ्यते । &lsquo;द्यावापृथिव्योर्हि यज्ञः&rsquo; इत्यादि ब्राह्मणम् । वनस्पत्यादित्वाद्बृहस्पतिशब्दे पूर्वोत्तरपदयोर्युगपत्प्रकृतिस्वरत्वम्, बृहच्छब्दो वृत्तावाद्युदात्तः ।</p>
<h3 id="मनतर-24">मन्त्रः</h3>
<p>स्वाहा᳚।</p>
<h4 id="टक-24">टीका</h4>
<p>स्वाहा सुहुतं चेदमस्तु, युष्मभ्यं वर्धयितव्येभ्यो लोकेभ्यः वर्धयित्रे च बृहस्पतये । एवं स्वाहाकाराधिक्यात् यजुरन्ता विराडियं वेदितव्या । एवमृग्यजुषसमुदायत्वात् अस्य यजुरित्यपि व्यपदेष्टुं शक्यते । यथा &lsquo;यदेतद्यजुर्न ब्रूयात्&rsquo; इति । भवति ह्यवयवधर्मेणापि समुदायव्यपदेशः, यथा कृष्टेषु चूर्णमिति । अनवसानत्वाद्वा यजुष्ट्वम् ॥</p>
<p>[संयुक्तपाठः－　विश्वे॑ दे॒वस्य॑ ने॒तुर्मर्तो॑ऽवृणीत स॒ख्यँव्विश्वे॑ रा॒य इ॑षुध्यसि द्यु॒म्नँव्वृ॑णीत पु॒ष्यसे॒ स्वाहा᳚ ]</p>
<p>विश्वे॑ दे॒वस्य॑ ने॒तुर्मर्तो॑ऽवृणीत स॒ख्यम्।<br>
विश्वे॑ रा॒य इ॑षुध्यसि द्यु॒म्नँव्वृ॑णीत पु॒ष्यसे᳚।<br>
स्वाहा᳚ ।</p>
<h3 id="मनतर-25">मन्त्रः</h3>
<p>विश्वे॑ दे॒वस्य॑ ने॒तुः&hellip;　+++(७ अक्षराणि)+++</p>
<h4 id="टक-25">टीका</h4>
<p>6स्रुचैवोद्ग्रहणं जुहोति - विश्वेदेवस्येत्यनुष्टुभा चतुष्पदया यजुरन्तया । &lsquo;सा वा एषर्गनुष्टुक्&rsquo; इत्यादि ब्राह्मणम् । सप्ताक्षरं प्रथमं पदं, अष्टाक्षराणि त्रीण्यन्यानि ॥<br>
विश्वे प्राणिनः देवस्य नेतुः प्रेरयितुः स्वभूताः वशवर्तिनः नेतव्यत्वेन वर्तन्ते अस्वतन्त्रा वर्तन्त इति यावत् । कोसौ नेता? सवितेति ब्रूमः । कुत एतत्? - विश्वे देवस्य नेतुरित्याह सावित्र्येतेन&rsquo; इति ब्राह्मणदर्शनात् । स हि सर्वस्य प्रेरकः, येन यत्र यदा कर्म कृतं भोक्तव्यं तत्र नयति ग्रामाद्ग्रामम्, जागरितात्स्वप्नम्, स्वप्नाच्च जागरितम् इतो लोकादमुं लोकम्, अमुतश्चेमम् इति । एवं तेन सर्वस्येशानेन अस्वतन्त्रा जन्तवः इतश्चेतश्च पशुवन्नीयन्ते ।</p>
<h3 id="मनतर-26">मन्त्रः</h3>
<p>मर्तो॑ऽवृणीत स॒ख्यम्　।+++(७ अक्षराणि)+++</p>
<h4 id="टक-26">टीका</h4>
<p>किमधुना विजानता प्रतिपत्तव्यमित्याह- मर्तो वृणीत सख्यम् । मरणधर्मा मनुष्यः । &lsquo;हसिमृग्रिण्वामिदमिलूपूधूर्विभ्यस्तन्&rsquo; इति तन्प्रत्ययः । यत एवं देवः करोति अतोसौ मर्तो विजानन् देवेन सख्यं वरितुमर्हति त्वत्सकाशात् । &lsquo;अर्हे कृत्यतृचश्च&rsquo; इति लिङ् । समानख्यानः सखा । &lsquo;समाने ख्यस्सचोदात्तः&rsquo; इति ख्यातेरिण्प्रत्ययः, &lsquo;समानस्य छन्दसि&rsquo; इति सभावः, यलोपः इति तत्रानुवर्तते, तस्य भावः सख्यम्, &lsquo;सख्युर्यः&rsquo; इति यः ।<br>
अयमर्थः - देवेन सवित्रा यत्समानाख्यानत्वं सारूप्यमेकत्वं वा, यस्मिन् सति स एव भूत्वा पारतन्त्र्याद्विमुक्तस्सर्वस्य स्वयं नेता सम्पद्यते, तत्क्षिप्रमयं मर्त्यस्त्वत्सकाशाद्वरीतुमर्हति ।<br>
इदानीमस्य देवेन सख्यं कृतवतः मर्त्यस्याग्निसकाशात्समुपजायमाना सिद्धिरुच्यते - इषुध्यसि; त्वमपि देवसख्यं वृतवन्तमिमं जनमिषुधिमिवाचरसि ; यथा इषुधिरिषूणां निधानं भवति एवमिमं सर्वसिद्धीनां भाजनत्वेनाचरसि ; तादृशमेनं करोषीति यावत् । &lsquo;उपमानादाचारे&rsquo; इति क्यच्, &lsquo;कव्यध्वरपृतनस्य&rsquo; इति विधीयमानो लोपो व्यत्ययेन भवति ।<br>
अथवा - इषुध शरधारणे, इति कण्ड्वादिरयं द्रष्टव्यः । देवसख्यं गतवतोस्य त्वमिषुध्यसि, इषूणामिषुधिरिव इषुस्थानीयानां सिद्धीनामपादानत्वेनाधारत्वेन च वर्तस इत्यर्थः ।</p>
<h3 id="मनतर-27">मन्त्रः</h3>
<p>विश्वे॑ रा॒य इ॑षुध्यसि &hellip;+++(८अक्षराणि)+++</p>
<h4 id="टक-27">टीका</h4>
<p>एवमामुष्मिका[की]नां सिद्धीनामग्निरेव दातेत्युक्तम् । इदनीमैहिका[की]नामपि दातृत्वं प्रतिपाद्यते । तत्र धनाधीनत्वात्सर्वसिद्धीनां तन्माहात्म्यं प्रतिपादयति - विश्वे राय इति । रायो धनस्य गोभूमिहिरण्यौदनादिलक्षणस्य विश्वे प्राणिनः । किं? वशवर्तिनः तत्परतन्त्रास्सर्वे इतश्चेतश्च नीयन्ते देवा अपि, किं पुनर्मनुष्याः । कुत एतत् ? &lsquo;वैश्वदेव्येतेन&rsquo; इति ब्राह्मणदर्शनात् ।</p>
<h3 id="मनतर-28">मन्त्रः</h3>
<p>द्यु॒म्नँव्वृ॑णीत पु॒ष्यसे॑। +++(८ अक्षराणि)+++</p>
<h4 id="टक-28">टीका</h4>
<p>यत एवं तस्मादयं मर्त्यश्शीघ्रमेव त्वत्सकाशाद्द्युम्नं धनं वृणीत वरितुमर्हति । स एव लिङ् । त्वमपि तत् द्युम्नं वृणानं मर्त्यं पुष्यसे पोषयसि । पुष पुष्टौ, दैवादिकः उदात्तेत्, व्यत्ययेनात्मनेपदम् । सर्वाभिमतधनसम्पत्तिः पुष्टिः । यद्वा - तस्य पुरुषस्य द्युम्नं त्वया पुष्यते । पुरुषव्यत्ययेन मध्यमः, स च तिङः परत्वान्न निहन्यते, &lsquo;अदुपदेशात्&rsquo; इति लसार्वधातुकत्वानुदात्तत्वे कृते विकरणस्यैव स्वरः, श्यनस्तु स्वरव्यत्ययेनोदात्तत्वम् ।</p>
<h3 id="मनतर-29">मन्त्रः</h3>
<p>स्वाहा॑॑।</p>
<h4 id="टक-29">टीका</h4>
<p>स्वाहा सुहुतमिदमौद्ग्रहणाख्यं हविरस्तु । यज्ञस्योद्ग्रहणहेतुत्वादियमृगुद्ग्रहणी, इदं हविरौद्ग्रहणम् यदनया दीयते । &lsquo;प्रजापतिर्यज्ञमसृजत सोस्मात्सृष्टः पराङैत्स प्रयजुरव्लीनात्&rsquo; इत्यादि ब्राह्मणम् ॥</p>
<h3 id="मनतर-30">मन्त्रः</h3>
<p>[संयुक्तमन्त्रः - ऋख्सा॒मयो॒श्शिल्पे᳚ स्थ॒स्ते वा॒मा र॑भे ते मा᳚ [3] पा॒त॒माऽस्य य॒ज्ञस्यो॒दृचः ]</p>
<p>ऋख्सा॒मयो॒श्शिल्पे᳚ स्थः।</p>
<h4 id="टक-30">टीका</h4>
<p>7कृष्णाजिनस्य शुक्लकृष्णे अङ्गुष्ठाङ्गुलिभ्यां सम्मृशति - ऋक्सामयोरिति ॥ अचतुरादिसूत्रेण ऋक्सामशब्दोच्प्रत्ययान्तो निपातितः । हस्तविषयं कौशलं शिल्पम् । हे शुक्लकृष्णे ऋक्सामयोश्शिल्पे स्थः । तत्र ऋचश्शिल्पं शुक्लं, साम्नः कृष्णम् । &lsquo;एष वा ऋचो वर्णो यच्छुक्लं कृष्णाजिनस्य&rsquo; इत्यादि ब्राह्मणम् ।</p>
<h3 id="मनतर-31">मन्त्रः</h3>
<p>ते वा॒मा र॑भे ।</p>
<h4 id="टक-31">टीका</h4>
<p>ते तादृशे वां युवां अहमारभे आलभे स्पृशामि । रलयोरेकत्वं स्मर्यते ।</p>
<h3 id="मनतर-32">मन्त्रः</h3>
<p>ते मा᳚ पातम्।</p>
<h4 id="टक-32">टीका</h4>
<p>ते च मया स्पृष्टे युवां मां पातं रक्षतम् ।</p>
<h3 id="मनतर-33">मन्त्रः</h3>
<p>आऽस्य य॒ज्ञस्यो॒दृचः॑।</p>
<h4 id="टक-33">टीका</h4>
<p>कुत इत्यत आह - अस्य यज्ञस्य आ उदृच आ उदयात् समाप्तेरिति यावत् । ऋच स्तुतौ, इह तु धातूनामनेकार्थत्वात् गतौ वर्तते, स्तोमाभिप्रायं वा, तत उत्पूर्वात्सम्पदादिलक्षणः क्विप्, कृदुत्तरपदप्रकृतिस्वरत्वम् । &lsquo;ऋक्सामे वै देवेभ्यो यज्ञायातिष्ठमाने&rsquo; इत्यादि ब्राह्मणम् ॥</p>
<h3 id="मनतर-34">मन्त्रः</h3>
<p>[संयुक्तमन्त्रः - इ॒मान्धिय॒ꣳ॒ शिख्ष॑माणस्य देव॒ क्रतु॒न्दख्षँ॑व्वरुण॒ सꣳशि॑शाधि॒ ययाऽति॒ विश्वा॑ दुरि॒ता तरे॑म सु॒तर्मा॑ण॒मधि॒ नावꣳ॑ रुहे॒म ]</p>
<p>इ॒मान्धिय॒ꣳ॒ शिख्ष॑माणस्य देव॒ &hellip;<br>
क्रतु॒न्दख्षँ॑व्वरुण॒ सꣳशि॑शाधि　।<br>
ययाऽति॒ विश्वा॑ दुरि॒ता तरे॑म<br>
सु॒तर्मा॑ण॒मधि॒ नावꣳ॑ रुहेम।।</p>
<h4 id="टक-34">टीका</h4>
<p>8कृष्णाजिनमभिसर्पति - इमामिति त्रिष्टुभा चतुष्पदया ॥ तत्र देवशब्दान्तः प्रथमः । इमामग्निष्टोमविषयां धियं प्रज्ञां शिक्षमाणस्योपाददानस्य पुरुषस्य । शिक्ष विद्योपादाने । &lsquo;अदुपदेशात्&rsquo; इति लसार्वधातुकानुदात्तत्वे धातुस्वरः । दक्षमभिवृद्धिकरम् । दक्ष वृद्धौ शीघ्रार्थे च । प्रवर्तकं वा । क्रतुमग्निष्टोमाख्यमिममस्मदीयं यागं हे देव वरुण संशिशाधि संशितं कुरु, स्वकार्यसमर्थमित्यर्थः । श्यतेर्लोटि &lsquo;बहुलं छन्दसि&rsquo; इति शपश्श्लुः, &lsquo;बहुलं छन्दसि&rsquo; इत्यभ्यासस्येत्वम् &lsquo;सेर्ह्यपिच्च&rsquo; इति &lsquo;वा छन्दसि&rsquo; इत्यपित्त्वप्रतिषेधात् पित्त्वेन ङित्त्वाभावात् &lsquo;अङितश्च&rsquo; इति ईडभावः ।<br>
इदानीं धीर्विशेष्यते - यया धिया विश्वा दुरिता विश्वानि दुरितानि । &lsquo;शेश्छन्दसि बहुलम्&rsquo; इति शलोपः । दुःखेन यन्ति एतेष्विति दुरितानि । &lsquo;क्तोधिकरणे च&rsquo; इत्यधिकरणे निष्ठा, थाथादिस्वरेणोत्तरपदान्तोदात्तत्वम् । श्रेयसो विघातकानि कर्माण्युच्यन्ते । तानि सर्वाणि ययाऽतितरेम अतिक्रम्य गच्छेम तामिमां धियमिति सम्बध्यते ।<br>
ननु दुरितसागरं तितीर्षूणां सम्यक्प्रज्ञावतामपि कया चिन्नावा भवितव्यमित्यत आह - सुतर्माणमिति, सुष्ठु दुरितानां तारणकुशलाम् । &lsquo;अन्येभ्योपि दृश्यते&rsquo; इति तरतेर्मनिन्प्रत्ययः, कृदुत्तरपदप्रकृतिस्वरत्वम् । इदृशीं नावमग्निष्टोमात्मिकाम् वयमधिरुहेम अधिरूढा भूयास्म अनेन चर्माधिरोहणेनेति । रुहेराशिषि लिङ्, &lsquo;लिङ्याशिष्यङ्&rsquo; । &lsquo;यज्ञो वै सुतर्माणम्&rsquo; इति ब्राह्मणम् । &lsquo;कृष्णाजिनेन दीक्षयति ब्रह्मणो वा एतद्रूपं यत्कृष्णाजिनम्&rsquo; इति ब्राह्मणम् ॥</p>
<h3 id="मनतर-35">मन्त्रः</h3>
<p>[संयुक्तमन्त्रः - ऊर्ग॑स्याङ्गिर॒स्यूर्ण॑म्रदा॒ ऊर्ज॑म्मे यच्छ पा॒हि मा॒ मा मा॑ हिꣳसीः]</p>
<p>ऊर्ग॑स्या॒ङ्गि॒र॒सी &hellip;</p>
<h4 id="टक-35">टीका</h4>
<p>9मेखलां पर्यस्यति - ऊर्गसीति ॥ ऊर्जयतेः सम्पदादिलक्षणः क्विप् । बलं रसो वाभिधीयते । अङ्गिरसामियमाङ्गिरसीति, यामङ्गिरसो व्यभजन्त ॥<br>
&lsquo;अङ्गिरसः सुवर्गं लोकं यन्त ऊर्जं व्यभजन्त&rsquo; इत्यादि ब्राह्मणम् । हे मेखले आङ्गिरसि ऊर्क् त्वमसि ऊर्क्परिणामभूतैश्शरैर्निर्मितत्वात् ऊर्ग्व्यपदेशः ।</p>
<h3 id="मनतर-36">मन्त्रः</h3>
<p>ऊर्ण॑म्रदा॒ ऊर्ज॑म्मे यच्छ ।</p>
<h4 id="टक-36">टीका</h4>
<p>पुनश्च विशेष्यते - ऊर्णम्रदाः, ऊर्णा अविसूत्रं, तद्वन्मृद्वी । मृदु मर्दने, असुन्प्रत्ययः । &lsquo;ङ्यापोस्संज्ञाछन्दसोर्बहुळम्&rsquo; इति पूर्वपदस्य ह्रस्वत्वम्, उपमानपूर्वपदप्रकृतिस्वरत्वम् । ईदृशी त्वमूर्जं बलं मह्यं यच्छ देहि ।</p>
<h3 id="मनतर-37">मन्त्रः</h3>
<p>पा॒हि मा॑　।<br>
मा मा॑ हिꣳसीः　।</p>
<h4 id="टक-37">टीका</h4>
<p>पाहि च माम् । तिङः परत्वान्न निहन्यते । मा च मा हिंसीः ॥</p>
<h3 id="मनतर-38">मन्त्रः</h3>
<p>[संयुक्तमन्त्रः - विष्णो॒श्शर्मा॑सि॒ शर्म॒ यज॑मानस्य॒ शर्म॑ मे यच्छ]</p>
<p>विष्णो॒श्शर्मा॑सि ।<br>
शर्म॒ यज॑मानस्य +++(असि)+++।<br>
शर्म॑ मे यच्छ।</p>
<h4 id="टक-38">टीका</h4>
<p>10वाससा यजमानं प्रोर्णोति - विष्णोरिति ॥ विष्णोरपि शर्म सुखमसि सुखहेतुरसि । यज्ञो वै विष्णुः । किञ्च - यजमानस्य शर्मासि । लसार्वधातुकानुदात्तत्वे धातुस्वरः । ईदृशस्त्वं मह्यमपि शर्म यच्छ देहि ॥</p>
<h3 id="मनतर-39">मन्त्रः</h3>
<p>[संयुक्तमन्त्रः - नख्ष॑त्राणाम्माऽतीका॒शात् पा॒हि ]</p>
<p>नख्ष॑त्राणाम्माऽतीका॒शात्पा॑हि 　।</p>
<h4 id="टक-39">टीका</h4>
<p>11वसनच्छिद्रेषु यजमानं वाचयति - नक्षत्राणामिति ॥ अतीकाशश्छिद्रं, अतीत्य काशत इत्यतीकाशः । पचाद्यच्, घञ् वाधिकरणे, उभयत्रापि थाथादिस्वरेणान्तोदात्तत्वम्, &lsquo;इकः काशे&rsquo; इति दीर्घत्वम् । नक्षत्राणां सम्बन्धी योतीकाशः नक्षत्रदेवत्यत्वान्नक्षत्राणामतीकाश इति । तस्मान्मां पाहि । हे वासः अतीकाशनिमित्तमनाच्छादनं दोषत्वेन न मन्तव्यम् । नक्षत्राण्येव हि तं दोषं परिहरिष्यन्तीति भावः ॥</p>
<h3 id="मनतर-40">मन्त्रः</h3>
<p>[संयुक्तमन्त्रः -इन्द्र॑स्य॒ योनि॑रसि [4]  मा मा॑ हिꣳसीःᳶ ]</p>
<p>इन्द्र॑स्य॒ योनि॑रसि ।<br>
मा मा॑ हिꣳसीः　।</p>
<h4 id="टक-40">टीका</h4>
<p>12कृष्णविषाणे यजमानाय प्रयच्छति - इन्द्रस्येति ॥ इन्द्रस्यापि योनिः कारणमसि त्वम् । ईदृशी त्वं मा मा हिंसीः । त्वां यजमानाय प्रयच्छामीति भावः । &lsquo;यज्ञो दक्षिणामभ्यध्यायत्तां समभवत्&rsquo; इत्यारभ्य &lsquo;सा कृष्णविषाणाऽभवत्&rsquo; इत्यन्ते ब्राह्मणे स्पष्टमिन्द्रयोनित्वमस्याः ॥</p>
<h3 id="मनतर-41">मन्त्रः</h3>
<p>कृ॒ष्यै त्वा॑ सुस॒स्यायै॑ ।</p>
<h4 id="टक-41">टीका</h4>
<p>13तयान्तर्वेदि लोष्टमुद्धन्ति - कृष्यै त्वेति ॥ हे पृथिवि या सुसस्या शोभनसस्या कृषिः । &lsquo;नञ्सुभ्याम्&rsquo; इत्युत्तरपदान्तोदात्तत्वम् । तदर्थं त्वामुद्धरामीति शेषः । &lsquo;इगुपधात्किः&rsquo; इति किप्रत्ययान्तोन्तोदात्तः कृषिशब्दः । &lsquo;उदात्तयणो हल्पूर्वात्&rsquo; इति ततः परस्याश्चतुर्थ्या उदात्तत्वम् ॥</p>
<h3 id="मनतर-42">मन्त्रः</h3>
<p>सुपिप्प॒लाभ्य॒स्त्वौष॑धीभ्यः　।</p>
<h4 id="टक-42">टीका</h4>
<p>14 तया दक्षिणं गोदानं कण्डूयते - सुपिप्पलाभ्य इति ॥ यास्सुपिप्पलाः शोभनफलाः शोभनकरणिका ओषधयः, तदर्थं त्वां कण्डूये इति शेषः । पूर्ववत्स्वरः । ओषधिशब्दे तु दासीभारादित्वात् पूर्वपदप्रकृतिस्वरत्वम् । &lsquo;ओषधेश्च विभक्तावप्रथमायाम्&rsquo; इति दीर्घः । &lsquo;यद्धस्तेन कण्डूयत&rsquo; इत्यादि ब्राह्मणम् ॥</p>
<h3 id="मनतर-43">मन्त्रः</h3>
<p>सूप॒स्था दे॒वो वन॒स्पति॑रू॒र्ध्वो मा॑ पा॒ह्योदृचः　।</p>
<h4 id="टक-43">टीका</h4>
<p>15औदुम्बरं दण्डं यजमानाय प्रयच्छति - सूपस्था इति ॥ सुष्ठु उपस्थीयते अवष्टभ्य स्थीयते मैत्रावरुणेन प्रैषे कृते । तिष्ठतेः &lsquo;अन्येभ्योपि दृश्यते&rsquo; इति कर्मणि क्विप्, कृदुत्तरपदप्रकृतिस्वरत्वम् । यद्वा - उपस्थानमुपस्था । भावे क्विप्, शोभनमुपस्थानं यस्मिन्निति बहुव्रीहौ &lsquo;नञ् सुभ्याम्&rsquo; इत्युत्तरपदान्तोदात्तत्वम्, अस्त्रीप्रत्ययान्तत्वाद्ध्रस्वाभावः । देवः दीप्तिमान् वनस्पतिः वनस्पतिविकारः, कार्ये कारणशब्दः । &lsquo;उभे वनस्पत्यादिषु युगपत्&rsquo; इति पूर्वोत्तरपदयोः युगपत्प्रकृतिस्वरत्वम् । पारस्करप्रभृतित्वात्सुट् । ऊर्ध्वः अकुटिलः । ईदृशस्त्वं मां पाहि रक्ष । ओदृचः आसमाप्तेर्यज्ञस्य । पूर्ववत्प्रत्ययः स्वरश्च । ईदृशं त्वां यजमानाय प्रयच्छामीति भावः । &lsquo;वाग्वै देवेभ्योऽपाक्रामत्&rsquo; इत्यादि ब्राह्मणम् ॥</p>
<h3 id="मनतर-44">मन्त्रः</h3>
<p>[संयुक्तमन्त्रः - स्वाहा॑ य॒ज्ञम्मन॑सा॒ स्वाहा॒ द्यावा॑पृथि॒वीभ्या॒ꣳ॒ स्वाहो॒रोर॒न्तरि॑ख्षा॒थ्स्वाहा॑ य॒ज्ञँव्वाता॒दा र॑भे ॥ [5]  ]</p>
<p>स्वाहा॑ ।<br>
य॒ज्ञम्मन॑सा॒ +++(आर॑भे )+++स्वाहा॑ ।</p>
<h4 id="टक-44">टीका</h4>
<p>16-20यजमानं वाचयति - स्वाहेति ॥ आरभ इति सर्वत्र सम्बध्यते, यस्मादित्थं कर्तव्यमिति स्वयमेवाह वाक् तस्मात् त्वयानुज्ञातोहं प्रथमं तावन्मनसा यज्ञमारभे यज्ञाभिमुखं मनः करोमीति । &lsquo;मनसा हि पुरुषो यज्ञमभिगच्छति&rsquo; इति ब्राह्मणम् ।</p>
<h3 id="मनतर-45">मन्त्रः</h3>
<p>द्यावा॑पृथि॒वीभ्यां॒ +++(आर॑भे )+++ स्वाहा॑　।</p>
<h4 id="टक-45">टीका</h4>
<p>किञ्च - तस्या एव वचनेन द्यावापृथिवीभ्यां यज्ञमारभे यज्ञसाधनानां यज्ञजानां द्यावापृथिव्योः स्थितत्वात् । &lsquo;द्यावापृथिव्योर्हि यज्ञः&rsquo; इति च ब्राह्मणम् । यद्वा - द्यावापृथिव्योः स्थित्यर्थं यज्ञमारभे । द्यावापृथिव्योर्हि यज्ञः स्थितिहेतुत्वेन वर्ण्यते । &lsquo;देवताद्वन्द्वे च&rsquo; इति युगपत्पूर्वोत्तरपदयोः प्रकृतिस्वरत्वम् । द्यावाशब्द आद्युदात्तः । पृथिवीशब्दो ङीषन्तोन्तोदात्तः ।</p>
<h3 id="मनतर-46">मन्त्रः</h3>
<p>उ॒रोर॒न्तरि॑ख्षात् [आर॑भे ] स्वाहा॑ ।</p>
<h4 id="टक-46">टीका</h4>
<p>किञ्च – पुनरपि तस्या एव वचनेन उरोरन्तरिक्षाद्यज्ञमारभे, अन्तरिक्षानुगृहीतत्वात्सर्वार्थानाम् । &lsquo;अन्तरिक्षे हि यज्ञः&rsquo; इति च ब्राह्मणम् ।</p>
<h3 id="मनतर-47">मन्त्रः</h3>
<p>य॒ज्ञँव्वाता॒दा र॑भे ॥</p>
<h4 id="टक-47">टीका</h4>
<p>किञ्च - पुनरपि तस्या एव वचनेन वाताद्यज्ञमारभे । आत्मसमवेतक्रियाशक्तिरूपपरिस्पन्दात्मा प्राणो वातः । ततो यज्ञमारभे, तदधीनत्वात्सर्वव्यापाराणाम् । &lsquo;वाताद्वा अध्वर्युर्यज्ञं प्रयुङ्क्ते&rsquo; इति ब्राह्मणम् ॥</p>
<p>इति प्रथमस्य काण्डस्य द्वितीयप्रपाठके द्वितीयोनुवाकः ॥</p>
<h2 id="अनवक---३-सनहर-दकषतकरतकदवयजनसवकर">अनुवाकः   ३ सनीहारः, दीक्षितकर्तृकदेवयजनस्वीकारः</h2>
<h3 id="मनतर-48">मन्त्रः</h3>
<p>[संयुक्तमन्त्रः　－दैवी॒न्धिय॑म्मनामहे सुमृडी॒काम॒भिष्ट॑ये वर्चो॒धाँय्य॒ज्ञवा॑हसꣳ सुपा॒रा नो॑ अस॒द्वशे᳚ ।]</p>
<p>दैवी॒न्धिय॑म्मनामहे सुमृडी॒काम॒भिष्ट॑ये ।<br>
वर्चो॒धाँय्य॒ज्ञवा॑हसꣳ सुपा॒रा नो॑ अस॒द्वशे᳚ ।।</p>
<h4 id="टक-48">टीका</h4>
<p>1मध्यरात्रे प्रबुद्धो यजमान आचामति - दैवीं धियमित्यनुष्टुभा चतुष्पदया ॥ देवानामियं दैवी यया देवान् यष्टुं शक्नोति । &lsquo;देवाद्यञञौ&rsquo; इत्यञ्, ञित्त्वादाद्युदात्तत्वम् । तां धियं मनामहे अभ्यस्यामः, भूयोभूयोपि सम्पादयामः । &lsquo;पाघ्राध्मास्थाम्नादाण्दृश्यर्तिसर्तिशदसदां पिबजिघ्रधमतिष्ठमनयच्छपश्यर्च्छधौशीयसीदाः&rsquo; इति मनादेशः, व्यत्ययेनात्मनेपदम् ।<br>
सा पुनर्धीः कीदृशीत्याह - सुमृडीकाम् । शोभना मृडीका यस्यामिति बहुव्रीहौ &lsquo;नञ्सुभ्याम्&rsquo; इत्युत्तरपदान्तोदात्तत्वम् । मृड सुखने, तस्मात् मृडेरीकन्कननौ इति कन्प्रत्ययः । सुखयितारस्सुखहेतवः उच्यन्ते । वर्चोधां वर्चसो दीप्तेर्धात्रीम् । &lsquo;आतोनुपसर्गे कः&rsquo;, कृदुत्तरपदप्रकृतिस्वरत्वम् । यज्ञवाहसं यज्ञं वहतीति यज्ञवाहाः यज्ञर्निवहणक्षमाम् । &lsquo;गतिकारकयोरपि पूर्वपदप्रकृतिस्वरत्वं च&rsquo; इति वचनात् &lsquo;वहिहाधाञ्भ्यश्चन्दसि&rsquo; इत्यसुन्प्रत्ययः कारकपूर्वादपि भवति, &lsquo;वसेर्णित्&rsquo; इति तत्रानुवर्तते, ततो वृद्धिः, यज्ञशब्दो नङ्प्रत्ययान्तोऽन्तोदात्तः ।<br>
किमर्थं मनामहे? अभिष्टये आभिमुख्येन या इष्टिः देवानां तदर्थम् । &lsquo;एमन्नादिषु पररूपं वक्तव्यम्&rsquo; इति पररूपत्वम्, वर्णव्यत्ययेन वा ह्रस्वः, &lsquo;तादौ च निति कृत्यतौ&rsquo; इति पूर्वपदप्रकृतिस्वरत्वम्, &lsquo;उपसर्गाश्चाभिवर्जम्&rsquo; इत्यभिशब्दोन्तोदात्तः, व्युत्पत्त्यनवधारणान्नावगृह्यते । &lsquo;आभिमुख्येन देवान् यष्टुं दैवीं धियं मनामहे । सा च धीः सुपारा शोभनावसाना सुष्ठु कर्मणां समाप्तिसाधनभूता । &lsquo;नञ्सुभ्याम्&rsquo; इत्युत्तरपदान्तोदात्तत्वम् ।<br>
यद्वा - पार तीर कर्मसमाप्तौ, सुष्ठु पारयित्री कर्मणः । पचाद्यच्, कृदुत्तरपदप्रकृतिस्वरत्वम्, थाथादिस्वरो वा । ईदृशी भूत्वा नोऽस्माकं वशे असत् अस्तु अस्मद्वशे वर्तताम् । अस्तेर्लेटि । &lsquo;लेटोडाटौ&rsquo; इत्यडागमः, &lsquo;इतश्च लोपः परस्मैपदेषु&rsquo; ॥</p>
<h3 id="मनतर-49">मन्त्रः</h3>
<p>[संयुक्तमन्त्रः　－　ये दे॒वा मनो॑जाता मनो॒युज॑स्सु॒दख्षा॒ दख्ष॑पितार॒स्ते न॑ᳶ पान्तु॒ ते नो॑ऽवन्तु॒ तेभ्यो॒ नम॒स्तेभ्य॒स्स्वाहा]</p>
<p>ये दे॒वा मनो॑जाता मनो॒युज॑स्सु॒दख्षा॒ दख्ष॑पितार॒स्ते न॑ᳶ पान्तु　।</p>
<h4 id="टक-49">टीका</h4>
<p>2व्रतयति - ये देवा इति ॥ &lsquo;प्राणा वै देवा मनोजाता मनोयुजः&rsquo; इति ब्राह्मणदर्शनात् चक्षुरादयः प्राणाः देवाः, ते हि देवनवन्तः । मनोजाताः जातमनसः, मनोव्यापारमन्तरेण स्वकार्यकरणासम्भवात् । &lsquo;निष्ठायाः पूर्वनिपाते जातिकालसुखादिभ्यः परवचनम्&rsquo; इति जातशब्दस्य परवचनम् । &lsquo;वा जाते&rsquo; इत्युत्तरपदान्तोदात्तत्वाभावे &lsquo;बहुव्रीहौ प्रकृत्या&rsquo; इति पूर्वपदप्रकृतिस्वरत्वम्, मनश्शब्दोऽसुन्प्रत्ययान्त आद्युदात्तः । मनोयुजः मनसा मननेन विषयावधारणलक्षणेन युज्यन्त इति । &lsquo;सत्सूद्विष&rsquo; इति क्विप्, कृदुत्तरपदप्रकृतिस्वरत्वम् । सुदक्षाः - दक्षन्त इति दक्षाः निपुणाः प्रतिपत्तारः । दक्ष वृद्धौ, पचाद्यच्, वृषादित्वादाद्युदात्तः । शोभना दक्षा येषु मनोयुक्तेषु प्रवर्तमानेषु ते सुदक्षाः । &lsquo;आद्युदात्तं द्व्यच्छन्दसि&rsquo; इत्युदात्तत्वम् । यद्वा - दाक्षिण्यं दक्षः । घञन्तः आद्युदात्तः, सुष्ठु दाक्षिण्यं येषामिति बहुव्रीहौ पूर्ववदुत्तरपदाद्युदात्तता । यद्वा - सुष्ठु दक्षाः सुदक्षाः । &lsquo;परादिश्छन्दसि बहुळम्&rsquo; इत्युत्तरपदाद्युदातत्वम् । दक्षपितारः दक्षं पिता पितृस्थानीयं मनो येषां ते दक्षपितारः । &lsquo;ऋतश्छन्दसि&rsquo; इति कपः प्रतिषेधः, वर्णव्यत्ययेनोपधादीर्घत्वम् । ते तादृशा देवा नोऽस्मान् पान्तु रक्षन्तु । पा रक्षणे ।</p>
<h3 id="मनतर-50">मन्त्रः</h3>
<p>ते नो॑ऽवन्तु ।<br>
तेभ्यो॒ नमः॑　।<br>
तेभ्य॒स्स्वाहा॑ ।</p>
<h4 id="टक-50">टीका</h4>
<p>किञ्च, ते नः अस्मान् अवन्तु रक्षन्तु अनुप्रविशन्तु सदा अस्मासु तिष्ठन्तु । अव रक्षणगतिकान्तिप्रीतितृप्त्यवगमप्रवेशस्वाम्यर्थश्रवणयाचनक्रियेच्छावाप्त्यालिङ्गनहिम्सादानभाववृद्धिषु। तेभ्यो नमः नमस्कुर्मः ।<br>
किञ्च, तेभ्यस्स्वाहा स्वाहुतं इदं पीतं पयोस्तु । एतौ चाचमनमन्त्रौ पातुस्सामर्थ्यादिति संवेशनप्रबुद्धयजुर्भ्यां उत्तरौ द्रष्टव्यौ । सुप्त्वा प्रबुद्ध्वा चाचम्य व्रतयितव्यमिति क्रमः । &lsquo;ब्रह्मवादिनो वदन्ति होतव्यं दीक्षितस्य गृहाः&rsquo; इत्यादि ब्राह्मणम् ॥</p>
<h3 id="मनतर-51">मन्त्रः</h3>
<p>[संयुक्तमन्त्रः - अग्ने॒ त्वꣳ सु जा॑गृहि व॒यꣳ सु म॑न्दिषीमहि गोपा॒य न॑स्स्व॒स्तये᳚ प्र॒बुधे॑ न॒ᳶ पुन॑र्ददः । ]</p>
<p>अग्ने॒ त्वꣳ सु जा॑गृहि व॒यꣳ सु म॑न्दिषीमहि।<br>
गोपा॒य न॑स्स्व॒स्तये᳚ प्र॒बुधे॑ न॒ᳶ पुन॑र्ददः ।।</p>
<h4 id="टक-51">टीका</h4>
<p>3संविशति - अग्ने त्वमित्यनुष्टुभा चतुष्पदया ॥ हे अग्ने त्वं सुजागृहि अनिद्र आस्स्व । त्वयि तथाकारिणि सति वयं सुमन्दिषीमहि सुष्ठु निर्भयास्स्वप्यास्म । मदि स्तुतिमोदमदस्वप्नकान्तिगतिषु । &lsquo;स्वपन्तं वै दीक्षितम्&rsquo; इत्यादि ब्राह्मणम् । त्वं चास्मान्स्वपतो गोपाय रक्ष । &lsquo;सनाद्यन्ता धातवः&rsquo; इति धातुत्वात्, धातोरित्यन्तोदात्तत्वम्, पादादित्वान्न निहन्यते । स्वस्तये अविनाशार्थम् । विभक्त्यन्तप्रतिरूपको निपातः । यद्वा - अस गतावित्यस्मात्सुपूर्वात् &lsquo;क्तिच्क्तौ च संज्ञायाम्&rsquo; इति क्तिच्, कृदुत्तरपदप्रकृतिस्वरत्वम्, व्युत्पत्त्यनवधारणान्नावगृह्यते । शोभनगत्यर्थं गोपाय, यथा रक्षोभिर्न बाध्यामहे ।<br>
किञ्च – नोस्मान् पुनः पश्चान्मध्यरात्रे प्रबुधे प्रबोधनाय । सम्पदादित्वात्क्विप्, कृदुत्तरपदप्रकृतिस्वरत्वम् । प्रबोधार्थं ददः देहि, प्रबुद्धान्कुर्विति यावत् । ददातेर्लेटि &lsquo;लेटोडाटौ&rsquo; इत्यडागमः । &lsquo;घोर्लोपो लेटि वा&rsquo; इत्याकारलोपः । &lsquo;इतश्च लोपः&rsquo; इतीकारलोपः ॥</p>
<h3 id="मनतर-52">मन्त्रः</h3>
<p>त्वम॑ग्ने व्रत॒पा अ॑सि दे॒व आ मर्त्ये॒ष्वा ।  <br>
त्वम् [6] य॒ज्ञेष्वीड्यः॑ ॥</p>
<h4 id="टक-52">टीका</h4>
<p>4प्रबुद्धं यजमानं वाचयति - त्वमग्ने इति गायत्रीं त्रिपदां प्रतिष्ठानाम्नीम् &lsquo;विपरीता प्रीतष्ठा&rsquo; इति वचनात् । व्याख्याता चेयमृक् &lsquo;उभा वामिन्द्राग्नी&rsquo; इत्यनुवाके । &lsquo;अव्रत्यमिव वा एष करोति यो दीक्षितः&rsquo; इत्यादि ब्राह्मणम् ॥</p>
<h3 id="मनतर-53">मन्त्रः</h3>
<p>[संयुक्तमन्त्रः -विश्वे॑ दे॒वा अ॒भि मा माऽव॑वृत्रन्पू॒षा स॒न्या सोमो॒ राध॑सा दे॒वस्स॑वि॒ता वसो᳚र्वसु॒दावा]</p>
<p>विश्वे॑ दे॒वा अ॒भि मा माऽव॑वृत्रन्&hellip; <br>
पू॒षा स॒न्या &hellip;. +++(अ॒भि मा माऽव॑वृत्रन्)+++<br>
सोमो॒ राध॑सा &hellip;. +++(अ॒भि मा माऽव॑वृत्रन्)+++</p>
<p>दे॒वस्स॑वि॒ता वसो᳚र्वसु॒दावा᳚ +++(अ॒भि मा माऽव॑वृत्रन्)+++।</p>
<h4 id="टक-53">टीका</h4>
<p>5सनिहारान्प्रहिणोति - विश्वे देवा इत्येकपदया त्रिष्टुभा यजुरन्तया ॥ विश्वे सर्वेपि देवाः मामभ्याववृत्रन् । व्यत्ययेन परस्मैपदम् । आभिमुख्येन मां प्रत्यावर्तन्ताम्, धनान्यादायाभ्यागच्छन्त्विति यावत् । वृतेर्लुङि । &lsquo;द्युद्भ्यो लुङि&rsquo; इति परस्मैपदम्, व्यत्ययेन च्लेश्चङादेशः &lsquo;बहुळं छन्दसि&rsquo; इत्यडागमः ।</p>
<p>को देवः केन धनेनेत्याह - पूषा सन्या सनिना सनिमादाय मामागच्छतु । याच्ञालब्धं हिरण्यादिधनं सनिः, याच्ञानन्तरं दीयत इति कृत्वा । षणु दाने, &lsquo;खनिकषि&rsquo; इत्यादिना कर्मणि इप्रत्ययः, &lsquo;उदात्तयणः&rsquo; इति विभक्तेरुदात्तत्वम् ।<br>
सोमो राधसा आगच्छतु । राधो वासः क्षौमदुकूलादि, राध्यते प्रसाध्यतेनेन देह इति कृत्वा ।</p>
<p>यश्च देवस्सविता सर्वस्य प्रेरकः वसुदावा वसूनां प्रशस्तानां उस्रादिचेतनपदार्थानां दाता । &lsquo;आतो मनिन्&rsquo; इति वनिपि, कृदुत्तरपदप्रकृतिस्वरत्वम् । सोपि वसोर्वसुनागच्छतु । सुपां सुपो भवन्तीति तृतीयैकवचनस्य षष्ठ्येकवचनम् । यद्वा - वसोर्वसुसमुदायात् कां चिदुस्रां हयं छागं वादायागच्छतु । &lsquo;चन्द्रमसि मम भोगाय भव&rsquo; इत्यादि ग्रहणमन्त्रानुसारेण च एतेषां विशिष्टविषयत्वं द्रष्टव्यम् । &lsquo;अप वै दीक्षितात्सुषुपुषः&rsquo; इत्यादि ब्राह्मणम् ॥</p>
<h3 id="मनतर-54">मन्त्रः</h3>
<p>[संयुक्तमन्त्रः　－　रास्वेय॑थ्सो॒माऽऽभूयो॑ भर॒ मा पृ॒णन्पू॒र्त्या वि रा॑धि॒ माऽहमायु॑षा]</p>
<p>रास्वेय॑थ्सो॒माऽऽभूयो॑ भर॒ मा पृ॒णन्पू॒र्त्या ।<br>
वि रा॑धि॒ माऽहमायु॑षा　।।</p>
<h4 id="टक-54">टीका</h4>
<p>6आहरन्तं दृष्ट्वा जपति - रास्वेति गायत्रीं त्रिपदाम् ॥
तत्र प्रथमे पादे आङस्सवर्णदीर्घत्वमकृत्वा छन्दो गणयेत् । द्वितीयस्तु इयादेशेन पूरयितव्यः &lsquo;भर मा पृणन्पूर्तिया&rsquo; इति । &lsquo;वि राधि माहमायुषा&rsquo; इति तृतीयस्स्वयमेवाष्टाक्षरः ।<br>
केचित्तु यजुरादिका एकपदा गायत्रीत्याहुः; आह च &lsquo;यदेतद्यजुर्न ब्रूयात्&rsquo; इति । अस्मिन्पक्षे भरेत्यस्यापादादित्वान्निघातो न दुर्लभः, पूर्वत्र तु पादादित्वाद्व्यत्ययेन निघातो वेदितव्यः ।</p>
<p>हे सोम इयत् एतावत् इदं मया लब्धमिति हस्ताभिनयेन दर्शयन्नाह । इदं परिमाणमस्येति मतुपि &lsquo;किमिदम्भ्यां वो घः&rsquo; इति वकारस्य च घादेशे &lsquo;इदंकिमोरीश्की&rsquo; इतीशादेशस्य &lsquo;यस्य&rsquo; इति लोपे प्रत्ययमात्रमवशिष्यते, तस्य सत्यपि पित्त्वे उदात्तनिवृत्तिस्वरेण इयादेश उदात्तः । एतावन्मे रास्व देहि । रा दाने, व्यत्ययेनात्मनेपदम्, सतिशिष्टोपि लसार्वधातुकस्वरः धातुस्वरेण बाध्यते व्यत्ययेनैव । यद्वा - रासृ शब्दे अनुदात्तेत् । &lsquo;बहुलं छन्दसि&rsquo; इति शपो लुक्, &lsquo;तास्यनुदात्तेत्&rsquo; इत्यादिना लसार्वधातुकानुदात्तत्वम् ।<br>
अयमर्थः - सोम यदिदं मया लब्धं एतन्मे शब्दय यथा ममैव भवति तथैव वक्तुमर्हसीति । यद्वा - रासतिरयं छन्दसि दाने वर्तते, दानार्थेषु नैरुक्तैः पठितत्वात् ।<br>
किञ्च - इतोपि भूयः बहुतरं धनमाभर । &lsquo;हृग्रहोर्भः&rsquo; इति भत्वम् । &lsquo;यावत एव पशूनभि दीक्षेत&rsquo; इति ब्राह्मणम् ।<br>
किञ्च - इदं चाप्यस्तु - अस्मान् पृणन् धनेन पूरयन् पुर[न?]स्स्वयमपि पूर्त्या धनपोषेण मा विराधि धनपोषेण वियुक्तो मा कारि । अहं चायुषा मा विरात्सि वियुक्तो माकार्षि । पॄ पालनपूरणयोः क्रैयादिकः; प्वादित्वाद्ध्रस्वः, शतरि कृते विकरणस्वरस्तु लसार्वधातुकस्वरेण न बाध्यत इति शतुरेवोदात्तत्वम्, सत्यामपि सतिशिष्टेन बाधायां &lsquo;श्नाभ्यस्तयोरातः&rsquo; इत्याकारलोपे उदात्तनिवृत्तिस्वरेण शतुरेवोदात्तत्वम्, ततः क्तिनि तु सति &lsquo;ऋकारल्वादिभ्यः&rsquo; इति निष्ठावद्भावे प्राप्ते &lsquo;न ध्याख्यापृमूर्छिमदाम्&rsquo; इति प्रतिषिद्ध्यते, तत्र व्यत्ययेन विभक्तेरुदात्तत्वम् । यद्वा - पूर्यते पुरुषोनयेति पूर्तिः, धनस्येयं संज्ञा । &lsquo;क्तिच्क्तौ च संज्ञायाम्&rsquo; इति क्तिचि । &lsquo;उदात्तयणो हर्ल्पूवात्&rsquo; इति विभक्तेरुदात्तत्वम् ॥</p>
<h3 id="मनतर-55">मन्त्रः</h3>
<p>[संयुक्तमन्त्रः -  च॒न्द्रम॑सि॒ मम॒ भोगा॑य भव ]</p>
<p>च॒न्द्रम॑सि ।<br>
मम॒ भोगा॑य भव ।</p>
<h4 id="टक-55">टीका</h4>
<p>7हिरण्यं प्रतिगृह्णाति - चन्द्रमसीति ॥ चन्द्रं ह्लादनमसि सर्वेषाम् । चदि आह्लादने, &lsquo;स्फायितञ्चि&rsquo; इत्यादिना रक्प्रत्ययः । ईदृक्त्वं प्राणिनां क्षीरप्रदानेनासि । शिष्टं स्पष्टम् । वस निवासे, &lsquo;स्फायितञ्चि&rsquo; इत्यादिना रक्प्रत्ययः। मम भोगाय दानाद्युपभोगाय भव पर्याप्नुहि ॥</p>
<h3 id="मनतर-56">मन्त्रः</h3>
<p>[संयुक्तमन्त्रः - वस्त्र॑मसि॒ मम॒ भोगा॑य भव]</p>
<p>वस्त्र॑मसि।<br>
मम॒ भोगा॑य भव　।</p>
<h4 id="टक-56">टीका</h4>
<p>8वस्त्रं प्रतिगृह्णाति - वस्त्रमिति ॥ वस्त्रं छादनम्, वस आच्छादने, येन देहस्संछाद्यते । समानमन्यत् । &lsquo;हुयामाश्रुवसिभ्यस्त्रन्&rsquo; इति त्रन्प्रत्ययः ॥</p>
<ul>
<li>मम भोगाय दानाद्युपभोगाय भव पर्याप्नुहि ॥</li>
</ul>
<h3 id="मनतर-57">मन्त्रः</h3>
<p>[संयुक्तमन्त्रः - उस्राऽसि॒ मम॒ भोगा॑य भव　]</p>
<p>उ॒स्राऽसि॑ ।<br>
मम॒ भोगा॑य भव　।</p>
<h4 id="टक-57">टीका</h4>
<p>9उस्रां प्रतिगृह्णाति - उस्रेति । उस्रा वासहेतुस्त्वं प्राणिनां क्षीरादिप्रदानेन असि । शिष्टं स्पष्टम् । वस निवासे, &lsquo;स्फायितञ्चि&rsquo; इत्यादिना रक्प्रत्ययः, वच्यादिना सम्प्रसारणम्, बहुळवचनात् &lsquo;शासिवसिघसीनाम्&rsquo; इति षत्वाभावः ॥</p>
<ul>
<li>[ मम भोगाय दानाद्युपभोगाय भव पर्याप्नुहि ॥]</li>
</ul>
<h3 id="मनतर-58">मन्त्रः</h3>
<p>[संयुक्तमन्त्रः -   हयो॑ऽसि॒ मम॒ भोगा॑य भव [7] ]</p>
<p>हयो॑ऽसि ।<br>
मम॒ भोगा॑य भव ।</p>
<h4 id="टक-58">टीका</h4>
<p>10अश्वं प्रतिगृह्णाति - हय इति ॥ हय गतिकान्त्योः । हयिता विक्रमितासि । पचाद्यचि &lsquo;वृषादीनां च&rsquo; इत्याद्युदात्तत्वं । गतमन्यत् । &lsquo;विश्वजनादीनां छन्दसि वेति वक्तव्यम्&rsquo; इति भवेत्यस्य संहितायां &lsquo;छे च&rsquo; इति तुगभावः ॥</p>
<ul>
<li>[मम भोगाय दानाद्युपभोगाय भव पर्याप्नुहि ॥]</li>
</ul>
<h3 id="मनतर-59">मन्त्रः</h3>
<p>[संयुक्तमन्त्रः -छागो॑ऽसि॒ मम॒ भोगा॑य भव ]</p>
<p>छागो॑ऽसि ।<br>
मम॒ भोगा॑य भव　।</p>
<h4 id="टक-59">टीका</h4>
<p>11छागं प्रतिगृह्णाति - छाग इति ॥ छदनमगतिर्वा छातेरर्थः । छातीति छा[ग]ः । यद्वा - छादनं छेदनं गच्छति करोति जानातीति वा छागः । &lsquo;अन्यत्रापि दृश्यते&rsquo; इति गमेर्डः, पृषोदरादित्वात्स्वरूपविशेषः स्वरविशेषश्चानुसरणीयः, संस्कारविशेषनिर्णयान्नावगृह्यते । ईदृशस्त्वं मम भोगाय भव छेत्ता मा भूः ॥</p>
<ul>
<li>[ मम भोगाय दानाद्युपभोगाय भव पर्याप्नुहि ॥]</li>
</ul>
<h3 id="मनतर-60">मन्त्रः</h3>
<p>[संयुक्तमन्त्रः - मे॒षो॑ऽसि॒ मम॒ भोगा॑य भव　]</p>
<p>मे॒षो॑ऽसि ।<br>
मम॒ भोगा॑य भव।</p>
<h4 id="टक-60">टीका</h4>
<p>12मेषं प्रतिगृह्णाति - मेष इति ॥ मेषः अभिभविता । मिष स्पर्धायाम्, पचाद्यच्, असीत्यनेन संहितायां &lsquo;स्वरितो वानुदात्ते पदादौ&rsquo; इति स्वर्यते । शिष्टं स्पष्टम् । सर्वत्र लिङ्गसङ्ख्ययोरविवक्षा ॥</p>
<ul>
<li>[ मम भोगाय दानाद्युपभोगाय भव पर्याप्नुहि ॥]</li>
</ul>
<h3 id="मनतर-61">मन्त्रः</h3>
<p>[संयुक्तमन्त्रः - वा॒यवे᳚ त्वा॒ वरु॑णाय त्वा॒ निर्ऋ॑त्यै त्वा रु॒द्राय॑ त्वा]</p>
<p>वा॒यवे᳚ त्वा ।</p>
<h4 id="टक-61">टीका</h4>
<p>13नष्टां मृतां वानुदिशति - वायव इति ॥ त्वां नष्टां मृतां वा वायवेनुदिशामीति शेषः, ददामीत्यर्थः । &lsquo;यदेवमेता नानुदिशेत्&rsquo; इत्यादि ब्राह्मणम् ॥</p>
<h3 id="मनतर-62">मन्त्रः</h3>
<p>वरु॑णाय त्वा ।</p>
<h4 id="टक-62">टीका</h4>
<p>14अप्सु वा पाशे वा मृतामनुदिशति - वरुणाय त्वेति ॥</p>
<h3 id="मनतर-63">मन्त्रः</h3>
<p>निर्ऋ॑त्यै त्वा।</p>
<h4 id="टक-63">टीका</h4>
<p>15या सं वा शीर्यते गर्तं वा पद्यते तामनुदिशति - निर्ऋत्यै त्वेति ॥ प्रादिसमासः । निर्गता ऋतेः निर्ऋतिः । अव्ययपूर्वपदप्रकृतिस्वरत्वम् ॥</p>
<h3 id="मनतर-64">मन्त्रः</h3>
<p>रु॒द्राय॑ त्वा ।</p>
<h4 id="टक-64">टीका</h4>
<p>10यामहिर्व्याघ्रो वा हन्ति तामनुदिशति - रुद्राय त्वेति ॥</p>
<h3 id="मनतर-65">मन्त्रः</h3>
<p>[संयुक्तमन्त्रः - देवी॑रापो अपान्नपा॒द्य ऊ॒र्मिर्ह॑वि॒ष्य॑ इन्द्रि॒यावा᳚न्म॒दिन्त॑म॒स्तँव्वो॒ माऽव॑क्रमिष॒मच्छि॑न्न॒न्तन्तु॑म्पृथि॒व्या अनु॑ गेषम्]</p>
<ul>
<li>( अत्र　छन्दोविषये　अनुष्टुप्－त्रिष्टुबिति　द्वेधा　उल्लेखः　कृतः　।　त्रिष्टुप्त्वेन　विभागे　१८－११－१२　अक्षरणि　भवन्ति। यथा
<ul>
<li>[देवी॑रापो अपान्नपा॒द्य ऊ॒र्मिर्ह॑वि॒ष्य॑　इन्द्रि॒यावा᳚न् ।<br>
म॒दिन्त॑म॒स्तँव्वो॒ माऽव॑क्रमिष॒म्।<br>
अच्छि॑न्न॒न्तन्तु॑म्पृथि॒व्या अनु॑ गेषम्।]  इति ।<br>
कथम्　उपरिष्ठात्　ज्योतिस्　त्रिष्टुप्　सम्पादनीयेति　विचारणीयम्)</li>
</ul>
</li>
</ul>
<p>देवी॑रापो अपान्नपा॒द्　य ऊ॒र्मिह॑वि॒ष्यः॑ ।<br>
इन्द्रि॒यावा᳚न्म॒दिन्त॑म॒स्तँव्वो॒ माऽव॑क्रमिषम्।।+++(गायत्री)+++</p>
<p>अच्छि॑न्न॒न्तन्तु॑म्पृथि॒व्या अनु॑ गेषम्।+++(यजुः)+++</p>
<h4 id="टक-65">टीका</h4>
<p>17दीक्षितोप उत्तरति - देवीराप इति उपरिष्टाज्ज्योतिषा त्रिष्टुभाष्टाक्षरचतुर्थया ।<br>
केचिदिमामनुष्टुभं यजुरन्तामाचक्षते, तेषाम् &lsquo;अच्छिन्नम्&rsquo; इत्यादि यजुः ॥</p>
<p>हे देवीरापः । &lsquo;विभाषितं विशेषवचने बहुवचनम्&rsquo; इति पूर्वस्य विद्यमानत्वात् आप इति निहन्यते । हे अपां नपात् - चतुर्थो नप्ता; अपां नप्तः; अग्नेराहुतिः, आहुत्या आदित्यः, आदित्याद्वृष्टिः; अद्भ्य ओषधयः, ओषधीभ्योन्नं, अन्नादग्निः, इत्युभयथापि अपान्नपात् अग्निः । न पातयतीति नपात्, क्विपि णिलोपः, नञ्समासे &lsquo;नभ्राण्नपात्&rsquo; इति नलोपाभावः; आपो इत्यस्य संहितायां &lsquo;आपो जुषाणः&rsquo; इत्यादिना प्रकृतिभावः, &lsquo;सुबामन्त्रिते पराङ्गवत्सरे&rsquo; इत्यपामित्यस्य पराङ्गवद्भावः, तेन षष्ठ्यामन्त्रितसमुदायो निहन्यते । युष्मदीयो य ऊर्मिर्हविष्यः । हविरर्हतीति &lsquo;छन्दसि च&rsquo; इति यत्प्रत्ययः । इन्द्रियावान् वीर्यवान् । &lsquo;मन्त्रे सोमाश्वेन्द्रिय&rsquo; इति दीर्घः । मदिन्तमः मादयितृतमः । मदी हर्षे, अस्मादन्तर्भावितण्यर्थात् &lsquo;शमित्यष्टाभ्यो घिनुण्&rsquo; इति घिनुण्, घटादित्वात् &lsquo;मितां ह्रस्वः&rsquo; इति ह्रस्वत्वम्, &lsquo;नाद्घस्य&rsquo; इति तमपो नुडागमः । तं तादृशं वो युष्मत्सम्बन्धिनमूर्मिं मावक्रमिषं पद्भ्यामवक्रम्य मागाम् । &lsquo;नेटि&rsquo; इति वृद्धिप्रतिषेधः ।</p>
<p>ननु क्रियमाणमेव कथं अपह्रियते तत्राह - युष्मत्प्रसादादहं अच्छिन्नं तन्तुं यज्ञाख्यमनुगेषं अनुगतो भूयासमविघ्नेन प्राप्यासम् । को हि हविष्यत्वादिगुणविशिष्टं युष्मदीयमूर्मिं वृथावक्रामेत् । तस्माद्यज्ञ एवायं मया युष्मदवक्रमणरूपोनुष्ठीयत इति भावः । गा स्तुतौ छन्दसि जौहोत्यादिकः, तस्माद्धातूनामनेकार्थत्वात् गतिकर्मणः आशिषि लिङि &lsquo;लिङ्याशिष्यङ्&rsquo;, आतो लोपः, यासुडादि । यद्वा - &lsquo;दृष्टानुविधिः छन्दसि&rsquo; इति इण एव चाशिषि लिङि गादेशः । कस्यायमच्छिन्नतन्तुत्वेन यज्ञो रूप्यते तत्राह – पृथिव्या अयमच्छिन्नस्तन्तुः, पृथिव्यवयवानुस्यूतावयवत्वात् । अन्यत्र हि दीक्षन्ते अन्यत्र देवान्यजन्ते अन्यत्रावभृथमवयन्तीति पृथिव्यां तायमानत्वात् तन्तुरेवायं पृथिव्याः । &lsquo;उदात्तयणः&rsquo; इति पृथिव्याः परस्या विभक्तेरुदात्तत्वम् । तस्माद्यज्ञरूपत्वात् युष्माभिर्युष्मदवक्रमणं सोढव्यमिति । यद्वा - सेतुत्वेनायं यज्ञो रूप्यते । स हि पृथिव्या उभयतीरस्पर्शित्वात् अच्छिन्नस्तन्तुरिति वक्तुं शक्यते । तमेवाहमनुगच्छामि । सेतुना हि गच्छन्नपोतिक्रामन्नप्यपो नातिक्रामति । तस्माद्यज्ञाख्येन सेतुना युष्मानतिक्रमतो मे नापराध इति । &lsquo;सेतुमेव कृत्वात्येति&rsquo; इति ब्राह्मणम् ॥</p>
<h3 id="मनतर-66">मन्त्रः</h3>
<p>[संयुक्तमन्त्रः - भद्राद॒भि श्रेय॒ᳶ प्रेहि॒ बृह॒स्पति॑ᳶ पुरए॒ता ते॑ अ॒स्तु]</p>
<p>भद्राद॒भि श्रेय॒ᳶ  प्रेहि॑  ।<br>
बृह॒स्पति॑ᳶ पुरए॒ता ते॑ अ॒स्तु　।</p>
<h4 id="टक-66">टीका</h4>
<p>18प्रयाणे कर्तव्ये प्रयाति - भद्रादिति विराजा गायत्र्या, वस्वेकपादत्वात् । अयं च मन्त्रस्सामर्थ्यान्नदीतरणमन्त्रात्पूर्वो द्रष्टव्यः ॥<br>
भद्रात्प्रशस्तादस्मात् स्थानात् श्रेयः प्रशस्यतरं स्थानं योगक्षेमोपपन्नमभिप्रेहि आभिमुख्येन गच्छ । अन्तरात्मानमाह समारूढं वाग्निम् ।<br>
किञ्च - बृहस्पतिः । &lsquo;तद्बृहतोः करपत्योः&rsquo; इति सुट्, वनस्पत्यादित्वात् पूर्वोत्तरपदयोर्युगपत्प्रकृतिस्वरत्वम् । पुरएता अग्रगामी ते तव अस्तु । प्राप्तकाले लोट्, &lsquo;पुरोव्ययम्&rsquo; इति गतित्वात् &lsquo;गतिकारकोपपदात्कृत्&rsquo; इति कृदुत्तरपदप्रकृतिस्वरत्वम् । &lsquo;ब्रह्म वै देवानां बृहस्पतिस्तमेवान्वारभते&rsquo; इत्यादि ब्राह्मणम् ॥</p>
<h3 id="मनतर-67">मन्त्रः</h3>
<p>[संयुक्तमन्त्रः - अ॒स्त्वथे॒मव॑ स्य॒ वर॒ आ पृ॑थि॒व्या आ॒रे]</p>
<p>अथे॒मव॑स्य॒ वर॒ आ पृ॑थि॒व्याः ।+++(संहितायां　अव　स्य　इति　पदद्वयं　पठ्यते　।　व्याख्याने　अवस्य　इत्येकपदत्वेन　व्याख्या　कृता　।)+++</p>
<h4 id="टक-67">टीका</h4>
<p>19देवयजनादर्वाग्यत्र वत्स्यन्भवति तदवस्यति - अथेति त्रिष्टुभैकपदया ॥ अत्रापि स्वात्मानमाह । अथेत्यानन्तर्ये । ईमिति खल्वर्थे । आ इत्युपसर्गस्य श्रुतेः योग्यं क्रियापदमध्याह्रियते । पृथिव्याः पृथिवीमात्रात् स्थानान्तरादागतस्त्वं यदि देवयजनादर्वाग्वस्तुमिच्छसि अथेदानीं खलु वरे उत्कृष्टेस्मिन्प्रदेशे अवस्य अवसितो भव । यद्वा - पृथिव्या उत्कृष्टेस्मिन्प्रदेशे आगतस्त्वमिदानीं अत्रैवावस्य ॥</p>
<h3 id="मनतर-68">मन्त्रः</h3>
<p>आ॒रे शत्रू᳚न्कृणुहि॒ सर्व॑वीर　।　</p>
<h4 id="टक-68">टीका</h4>
<p>20आदित्यमुद्यन्तमुपतिष्ठते - आर इति त्रिष्टुभैकपदया ॥ सर्वेप्यात्मीयाः पुरुषाः वीराः यस्य तादृशस्त्वम् । बहुव्रीहौ पूर्वपदप्रकृतिस्वरत्वम् । सर्वानस्मदीयान् शत्रून् आरे दूरे कृणुहि स्थापय । कृवि हिंसाकरणयोः, &lsquo;धिन्विकृण्व्योर च&rsquo; इत्युप्रत्ययः, &lsquo;उतश्च प्रत्ययाच्छन्दो वा वचनम्&rsquo; इति हेर्लुगभावः ॥</p>
<h3 id="मनतर-69">मन्त्रः</h3>
<p>[संयुक्तमन्त्रः  -  एदम॑गन्म देव॒यज॑नम्पृथि॒व्या विश्वे॑ दे॒वा यदजु॑षन्त॒ पूर्व॑ ऋख्सा॒माभ्याँ॒य्यजु॑षा स॒न्तर॑न्तो रा॒यस्पोषे॑ण॒ समि॒षा म॑देम ॥ [8]]</p>
<p>एदम॑गन्म देव॒यज॑नम्पृथि॒व्या<br>
विश्वे॑ दे॒वा यदजु॑षन्त॒ पूर्वे॑ ।<br>
ऋ॒ख्सा॒माभ्याँ॒ य्यजु॑षा स॒न्तर॑न्तो<br>
रा॒यस्पोषे॑ण॒ समि॒षा म॑देम ॥ [8]</p>
<h4 id="टक-69">टीका</h4>
<p>21यत्र यक्ष्यमाणो भवति तदभिप्रेतं देवयजनमधितिष्ठति - एदमिति त्रिष्टुभा चतुष्पदया ॥ देवा इज्यन्ते अस्मिन्निति देवयजनम् । अधिकरणे ल्युट्, कृदुत्तरपदप्रकृतिस्वरत्वम् । ईदृशमिदं स्थानमगन्म अगन्महि आगता वयम् । गमेर्लुङि &lsquo;बहुळं छन्दसि&rsquo; इति शपो लुक् । यद्वा - लुङि &lsquo;मन्त्रे घस&rsquo; इत्यादिना च्लेर्लुक्, &lsquo;म्वोश्च&rsquo; इति मकारस्य नकारः । कीदृशं? पृथिव्यास्सम्बन्धि । यद्वा - पृथिवीमात्रात् प्रदेशान्तरात् इदं देवयजनमागताः । &lsquo;उदात्तयणः&rsquo; इति विभक्तेरुदात्तत्वम् ।<br>
पुनश्च विशेष्यते - विश्वे पूर्वे अस्मदीयाः पित्रादयो देवाः भूमिदेवाः यदजुषन्त यादृशमसेवन्त । आद्युदात्तत्वम् । अत्र चागता वयं ऋक्सामाभ्यां यजुषा सन्तरन्तः सम्यग्यागं निर्वर्तयन्तः । कृदुत्तरपदप्रकृतिस्वरत्वम् । अचतुरादिसूत्रेण ऋक्सामशब्दोच्प्रत्ययान्तो निपातितः । रायः धनस्य पोषेण पुष्ट्या इषा अन्नेन च सम्यङ्मदेम हृष्टा भवेम । मदी हर्षग्लपनयोरिति भौवादिक उदात्तेत्, &lsquo;षष्ठ्याः पतिपुत्र&rsquo; इत्यादिना पोषे विसर्जनीयस्य सत्वम् । &lsquo;सावेकाचः&rsquo; इतीषः परस्यास्तृतीयाया उदात्तत्वम् । &lsquo;ऋक्सामाभ्यां ह्येष यजुषा सन्तरति यो यजते&rsquo; इति ब्राह्मणम् ॥</p>
<p>इति द्वितीये तृतीयोनुवाकः</p>
<h2 id="अनवक----४--परयणय-समकरयणगमनम--हम">अनुवाकः    ४  (प्रायणीया) सोमक्रयणीगमनम् , होमः</h2>
<h3 id="मनतर-70">मन्त्रः</h3>
<p>[संयुक्तमन्त्रः  - इ॒यन्ते॑ शुक्र त॒नूरि॒दँव्वर्च॒स्तया॒ सम्भ॑व॒ भ्राज॑ङ्गच्छ ]</p>
<p>इ॒यन्ते॑ शुक्र त॒नूः , इ॒दँव्वर्चः॑, तया॒ सम्भ॑व ।<br>
भ्राज॑ङ्गच्छ ।</p>
<h4 id="टक-70">टीका</h4>
<p>1हिरण्यं स्रुच्यवदधाति - इयमिति ॥ हे शुक्र शुद्धहिरण्य इयं स्रुक् तव तनूः शरीरम् । ऊप्रत्ययान्तस्तनूशब्दः । इदं स्रुक्स्थमाज्यं तव वर्चः बलम् । अतस्त्वं तया शरीरभूतया स्रुचा सम्भव सङ्गच्छस्व, अन्तः प्रविश्येत्यर्थः ।<br>
भ्राजं गच्छ प्रज्वलीभव । &lsquo;तद्धिरण्यमभवत्&rsquo; इत्यादि ब्राह्मणम् । &lsquo;आपो वरुणस्य पत्नय आसन्&rsquo; इत्यादिरस्य शेषः ॥</p>
<h3 id="मनतर-71">मन्त्रः</h3>
<p>[संयुक्तमन्त्रः - जूर॑सि धृ॒ता मन॑सा॒ जुष्टा॒ विष्ण॑वे॒ तस्या᳚स्ते स॒त्यस॑वसᳶ प्रस॒वे वा॒चो य॒न्त्रम॑शीय॒ स्वाहा॑ ]</p>
<p>जूर॑सि ।<br>
धृ॒ता मन॑सा+++( असि ) +++..
जुष्टा॒ विष्ण॑वे &hellip;.<br>
तस्या᳚स्ते स॒त्यस॑वसᳶ प्रस॒वे वा॒चो य॒न्त्रम॑शीय॒ स्वाहा॑ ।</p>
<h4 id="टक-71">टीका</h4>
<p>2तदाज्यमाहवनीये जुहोति - जूरसीति ॥ जूरिति सोमक्रयण्युच्यते । तस्याश्च वाग्रूपत्वात् तद्रूपेण वर्ण्यते, यथा &lsquo;ते वाचं स्त्रियमेकहायनीं कृत्वा&rsquo; इत्यादि । &lsquo;वाग्वा एषा यत्सोमक्रयणी&rsquo; इत्यादि ब्राह्मणम् । सोमक्रयणि वाग्रूपे जूरसि प्रत्यर्थं गन्त्र्यसि । जवतेर्गतिकर्मणः &lsquo;क्विब्वचि प्रच्छि&rsquo; इत्यादिना क्विब्दीर्घौ । &lsquo;यद्धि मनसा जवते तद्वाचा वदति&rsquo; इति ब्राह्मणम् । मनसो यत्र जवः वागपि तत्र जवं करोतीत्यर्थः ।<br>
कीदृशी पुनरसौ ? आह - धृता मनसा त्वमसि, मनःपूर्वकत्वात् । &lsquo;मनसा हि वाग्धृता&rsquo; इत्यादि । जुष्टा सेवितास्माभिः विष्णवे व्यापनाय । यज्ञाय प्रिया वासि &lsquo;यज्ञो वै विष्णुर्यज्ञायैवैनां जुष्टां करोति&rsquo; इत्यादि ।<br>
तस्यास्तादृश्यास्तव वाग्रूपया एकहायनीभावमापन्नाया यन्त्रं यमनं स्थितिं अशीय प्राप्नुयाम् । अश्नोतेर्लेटि &lsquo;बहुळं छन्दसि&rsquo; इति शपो लुक् । &lsquo;गुधृवचि&rsquo; इत्यादिना यमेस्त्रप्रत्ययः । &lsquo;सावेकाचः&rsquo; इति वाचः परस्याष्षष्ठ्या उदात्तत्वम् । आत्मन्येव स्थापनं यमनम् ।<br>
यद्यपि त्वया सोमं क्रीणामि, तथापि त्वद्विरहो मे मा भूदित्यर्थः । &lsquo;पुनरेहि सह रय्या&rsquo; इत्यस्मिन् मन्त्रेप्ययमर्थस्स्पष्टो भविष्यति । &lsquo;वाचैव विक्रीय&rsquo; इत्यादि ।<br>
कथमस्या यमनं लभत इत्याह - सत्यसवसः प्रसवे । सत्यममोघं सवः प्रेरणं यस्य स सत्यसवाः सविता । सुवतेरसुन् । तस्य देवस्य प्रसवे अनुज्ञाने लब्धे सर्वमिष्टं सम्पद्यत इति । थाथादिस्वरेण प्रसवशब्दोन्तोदात्तः । &lsquo;सवितृप्रसूतामेव वाचमवरुन्धे&rsquo; इति ब्राह्मणम् ॥</p>
<h3 id="मनतर-72">मन्त्रः</h3>
<p>[संयुक्तमन्त्रः  -  शु॒क्रम॑स्य॒मृत॑मसि वैश्वदे॒वꣳ ह॒विः]</p>
<p>शु॒क्रम॑सि ।<br>
अमृत॑मसि ।<br>
वै॒श्व॒दे॒वꣳ ह॒विः +++(असि)+++।</p>
<h4 id="टक-72">टीका</h4>
<p>3अपरं चतुर्गृहीतं गृहीत्वा तद्यजमानमवेक्षयति - शुक्रमिति ॥ शुक्रम् । शुचेर्दीप्तिकर्मणः सम्पदादिलक्षणः क्विप्, &lsquo;लुगकारेकाररेफाश्च वक्तव्याः&rsquo; । यद्वा - मत्वर्थे रप्रत्ययः, अयस्मयादित्वात्पदत्वात्कुत्वम् ।<br>
किञ्च – अमृतमसि, देवानाममरणहेतुत्वात् । &lsquo;नञो जरमरमित्रमृताः&rsquo; इत्युत्तरपदाद्युदात्तत्वम् । वैश्वदेवं विश्वेदेवत्यं हविस्त्वमसि ॥</p>
<h3 id="मनतर-73">मन्त्रः</h3>
<p>[संयुक्तमन्त्रः - सूर्य॑स्य॒ चख्षु॒राऽरु॑हम॒ग्नेर॒ख्ष्णᳵ क॒नीनि॑काँ॒य्यदेत॑शेभि॒रीय॑से॒ भ्राज॑मानो विप॒श्चिता]</p>
<p>सूर्य॑स्य॒ चख्षु॒राऽरु॑हम् &hellip;<br>
अ॒ग्नेर॒ख्ष्णᳵ क॒नीनि॑काम् ।</p>
<h4 id="टक-73">टीका</h4>
<p>4हिरण्यमन्तर्धाय यजमानमादित्यमुदीक्षयति - सूर्यस्येति चतुष्पदयानुष्टुभा । सूर्यो मण्डलान्तर्गतः पुरुषः स्थावरजङ्गमानामात्मा, यथा - &lsquo;सूर्य आत्मा&rsquo; इति । तस्य तव चक्षुर्भूतं यदेतन्मण्डलं आरुहमारूढोस्मि । रुहेर्लुङि &lsquo;कृवृदृरुहिभ्यश्छन्दसि&rsquo; इति च्लेरङादेशः ।</p>
<p>पुनरपि विशेष्यते - अग्नेस्स्वभूतस्य अक्ष्णः कनीनिकां तारकास्थनीयमेतन्मण्डलमारूढोस्मि । उदात्तनिवृत्तिस्वरेणाक्ष्णः परस्याः षष्ठ्या उदात्तत्वम् । तदारोहणं च तत्स्थाने पुरुषेण सह स्वात्मैक्यम्, यथा &lsquo;स यश्चायं पुरुषे&rsquo; इति । तस्मिन् सति सूर्यस्याग्नेश्च पन्थानमारूढो रक्षोभिर्न बाध्यते । &lsquo;एष खलु वा अरक्षोहतः पन्थाः&rsquo; इत्यादि ब्राह्मणम् ।</p>
<h3 id="मनतर-74">मन्त्रः</h3>
<p>यदेत॑शेभि॒रीय॑से॒ भ्राज॑मानो विप॒श्चिता॑ ।</p>
<h4 id="टक-74">टीका</h4>
<p>कीदृशस्य सूर्यस्येत्याह - यत् यस्त्वम् । यच्छब्दात्परस्य सोः &lsquo;सुपां सुलुक्&rsquo; इत्यादिना लुक् । चक्षुरपेक्षया [वा] नपुंसकत्वम् । यस्त्वं एतशेभिः शुक्लवर्णैरश्वैः ईयसे गच्छसि । ईङ् गतौ दैवादिकः । एतशब्दाल्लोमादित्वाच्छः, वृषादित्वादाद्युदात्तत्वम् । यद्वा - &lsquo;एतेरतशतसुनौ&rsquo; इति तसुन्प्रत्ययः । गमनकुशलाः । यद्वा - एतशरीरा एतशाः । पृषोदरादित्वात् यथाभिमतस्वरूपस्वरसिद्धिः ।<br>
पुनश्च विशेष्यते - विपश्चिता मेधाविना महर्षिगणेन भ्राजमानश्शोभमानः । सह वा तेन । यस्त्वमीयसे तस्य ते मण्डलमारुहम्, इति ॥</p>
<h3 id="मनतर-75">मन्त्रः</h3>
<p>[संयुक्तमन्त्रः　－　चिद॑सि म॒नाऽसि॒ धीर॑सि॒ दख्षि॑णा [9]अ॒सि　य॒ज्ञिया॑ऽसि ख्ष॒त्रिया॒ऽस्यदि॑तिरस्युभ॒यत॑श्शीर्ष्णी॒ सा नः॒　सुप्रा॑ची॒ सुप्र॑तीची॒ सम्भ॑व　मि॒त्रस्त्वा॑ प॒दि ब॑ध्नातु　पू॒षाऽध्व॑नᳶ　पा॒त्विन्द्रा॒याध्य॑ख्षा॒यानु॑ त्वा मा॒ता म॑न्यता॒मनु॑ पि॒ताऽनु॒ भ्राता॒ सग॒र्भ्योऽनु॒ सखा॒ सयू᳚थ्यः॒　सा दे॑वि दे॒वमच्छे॒हीन्द्रा॑य॒ सोमꣳ॑　रु॒द्रस्त्वाऽऽव॑र्तयतु मि॒त्रस्य॑ प॒था स्व॒स्ति सोम॑सखा॒ पुन॒रेहि॑ स॒ह र॒य्या ॥ [10]  ]</p>
<p>चिद॑सि ।</p>
<h4 id="टक-75">टीका</h4>
<p>5सोमक्रयणीमनुमन्त्रयते -चिदसीति ॥ चेतयतीति चित् । &lsquo;बहुळं संज्ञाछन्दसोः&rsquo; इति णिलुक् । हे सोमक्रयणि वाग्रूपे चेतयमानासि, चैतन्यकार्यत्वात् । &lsquo;यद्धि मनसा चेतयते तद्वाचा वदति&rsquo; ।</p>
<h3 id="मनतर-76">मन्त्रः</h3>
<p>म॒नाऽसि॑ ।</p>
<h4 id="टक-76">टीका</h4>
<p>किञ्च - मना मन्वानासि मनःपूर्वकत्वान्मनसा सह प्रवृत्तेः । &lsquo;यद्धि मनसाभिगच्छति&rsquo; इति । मन अवबोधने, पचाद्यच् ।</p>
<h3 id="मनतर-77">मन्त्रः</h3>
<p>धीर॑सि ।</p>
<h4 id="टक-77">टीका</h4>
<p>धीः प्रज्ञा चासि । &lsquo;यद्धि मनसा ध्यायति तद्वाचा वदति&rsquo; इति । &lsquo;ध्यायतेः सम्प्रसारणं च&rsquo; इति क्विपि सम्प्रसारणम् । एवं [चित्तमनो]ध्यात्मकतया सर्वप्रवृत्तिहेतुत्वमस्या उक्तम् । यद्वा - धीः कर्मासि । अस्मिन्पक्षे कर्तृकरणक्रियारूपतया सर्वार्थसाधनत्वमस्याः प्रतिपाद्यते ।</p>
<h3 id="मनतर-78">मन्त्रः</h3>
<p>दख्षि॑णाऽसि ।</p>
<h4 id="टक-78">टीका</h4>
<p>दक्षिणा शीघ्रगामिनी चासि । दक्ष वृद्धौ शीघ्रार्थे च, &lsquo;द्रुदक्षिभ्यामिनन्&rsquo; इति शीघ्रार्थकदक्षेः इनन्प्रत्ययः ।</p>
<h3 id="मनतर-79">मन्त्रः</h3>
<p>य॒ज्ञिया॑ऽसि ।</p>
<h4 id="टक-79">टीका</h4>
<p>एवं यज्ञिया यज्ञकर्मार्हा चासि । &lsquo;यज्ञर्त्विग्भ्यां तत्कर्मार्हतीत्युपसङ्ख्यानम्&rsquo; इति यत्प्रत्ययः । यज्ञसम्पादिनीत्यर्थः ।</p>
<h3 id="मनतर-80">मन्त्रः</h3>
<p>ख्ष॒त्रिया॑ऽसि ।</p>
<h4 id="टक-80">टीका</h4>
<p>एवं क्षत्रिया चासि क्षत्रं धनं सोमलक्षणं तस्यापत्यमसि, तत्प्रभवत्वाद्बलप्रभवत्वाच्च । &lsquo;क्षत्राद्घः&rsquo; ।</p>
<h3 id="मनतर-81">मन्त्रः</h3>
<p>अदि॑तिरसि, उभ॒यत॑श्शीर्ष्णी ।</p>
<h4 id="टक-81">टीका</h4>
<p>अपिच - अदितिः अखण्डिता देवमाता चासि । नञ्समासः, अव्ययपूर्वपदप्रकृतिस्वरत्वम् ।<br>
कीदृश्यदितिः - उभयतश्शीर्ष्णी उभयतश्शिरस्का यज्ञानामाद्यन्तयोरुभयोः शिरस्स्थानीयतया प्रधानभूता । प्रायणीयोदयनीयौ चरू यस्यास्तादृशी । &lsquo;शीर्षं छन्दसि&rsquo; इति शीर्षादेशः, &lsquo;नित्यं संज्ञाच्छन्दसोः&rsquo; इति ङीप्, बहुव्रीहौ पूर्वपदप्रकृतिस्वरत्वम्, उभयशब्दात् &lsquo;इतराभ्योपि दृश्यन्ते&rsquo; इति सप्तम्यर्थे तसिल्प्रत्ययात्पूर्वस्योदात्तत्वम् । &lsquo;यदेवादित्यः प्रायणीयो यज्ञानामादित्य उदयनीयः&rsquo; इत्यादि ब्राह्मणम् ।</p>
<h3 id="मनतर-82">मन्त्रः</h3>
<p>सा नः॑ +++(सम्भ॑व)+++ । <br>
सुप्रा॑ची॒ सुप्र॑तीची सम्भ॑व ।</p>
<h4 id="टक-82">टीका</h4>
<p>तादृशी त्वं नस्सम्भव सङ्गच्छ स्वात्मनाऽस्मत्सकाशे वर्तस्व । यद्वा - नः अस्माकं सम्भव, मा कदाचिदुपेक्षिष्ठाः ।<br>
कथंभूतेत्याह – सुप्राची सुप्रतीची च भूत्वा ।  प्रागञ्चतीति प्राची । सोमक्रयणं प्रति प्रथमं प्राचीनगतिर्भूत्वा पुनरपि प्रतीची अस्मत्सकाशं प्रत्यागता भूत्वास्माकमेव भवेति । &lsquo;ऋत्विक्&rsquo; इत्यादिनाऽञ्चेः क्विन्प्रत्ययः । &lsquo;अञ्चतेश्चोपसङ्ख्यानम्&rsquo; इति ङीप्, नकाराकारयोर्लुप्तयोः &lsquo;चौ&rsquo; इति दीर्घः । ततश्शोभना प्राची शोभना प्रतीची । &lsquo;प्रादिप्रसङ्गे कर्मप्रवचनीयानां प्रतिषेधः&rsquo; इति प्राप्ते, &lsquo;स्वती पूजायाम्&rsquo; इति प्रादिसमासः, &lsquo;सुः पूजायाम्&rsquo; इति कर्मप्रवचनीयत्वेन  गतित्वाभावादव्ययपूर्वपदप्रकृतिस्वरत्वम् ।</p>
<h3 id="मनतर-83">मन्त्रः</h3>
<p>मि॒त्रस्त्वा॑ प॒दि ब॑ध्नातु ।</p>
<h4 id="टक-83">टीका</h4>
<p>किञ्च – मित्रस्त्वा पदि पादे बध्नातु । &lsquo;ऊडिदम्&rsquo; इत्यादिना सप्तम्या उदात्तत्वम्, &lsquo;पद्दन्&rsquo; इत्यादिना पद्भावः । &lsquo;यदबद्धा स्यात्&rsquo; इत्यादि ब्राह्मणम् ।</p>
<h3 id="मनतर-84">मन्त्रः</h3>
<p>पू॒षाऽध्व॑नᳶ पातु ।</p>
<h4 id="टक-84">टीका</h4>
<p>अपिच – पूषा त्वामध्वनो मार्गान्मार्गस्थाद्भयहेतोः पातु ।</p>
<h3 id="मनतर-85">मन्त्रः</h3>
<p>[संयुक्तमन्त्रः - इन्द्रा॒याध्य॑ख्षा॒यानु॑ त्वा मा॒ता म॑न्यता॒मनु॑ पि॒ताऽनु॒ भ्राता॒ सग॒र्भ्योऽनु॒ सखा॒ सयू᳚थ्यः॒ ]</p>
<p>इन्द्रा॒याध्य॑ख्षा॒यानु॑ त्वा मा॒ता म॑न्यताम् ।<br>
अनु॑ +++(मन्यतां)+++ पि॒ता ।<br>
अनु॒ +++(मन्यतां)+++ भ्राता॒ सग॑र्भ्यः ।</p>
<h4 id="टक-85">टीका</h4>
<p>अपि चास्या इन्द्रः अध्यक्षः स्वामी इन्द्राय सोमस्वामिने त्वां माता अनुमन्यतां इन्द्रार्थं त्वया सोमक्रयं क्रियमाणं अनुजानातु, पिता चानुमन्यतां, भ्राता चानुमन्यताम् । कीदृशः - सगर्भ्यः समाने गर्भे भवः । &lsquo;समानस्य छन्दसि&rsquo; इति सभावः, &lsquo;सगर्भसयूथ&rsquo; इत्यादिना भवार्थे यत्, सभावस्योत्पत्तिकाल एवोदात्तविधानात्सत्यामपि तद्धितवृत्तौ उदात्तत्वं न निवर्तते ।<br>
यद्वा - &lsquo;पूर्वादयश्च दृश्यन्ते&rsquo; इत्याद्युदात्तत्वम् ।</p>
<h3 id="मनतर-86">मन्त्रः</h3>
<p>अनु॒ +++(मन्यतां)+++सखा॒ सयू᳚थ्यः।</p>
<h4 id="टक-86">टीका</h4>
<p>सखा चानुमन्यताम् । कीदृशः सयूथ्यः समाने यूथे भवः, सगर्भ्यवत् ।</p>
<h3 id="मनतर-87">मन्त्रः</h3>
<p>सा दे॑वि दे॒वमच्छे॒हीन्द्रा॑य॒ सोम॑म् ।</p>
<h4 id="टक-87">टीका</h4>
<p>हे देवि सोमविक्रयणि सा तादृशी त्वं मात्रादिभिरनुज्ञाता त्वं देवं सोममच्छ आभिमुख्येन इहि गच्छ । &lsquo;देवी ह्येषा देवस्सोमः&rsquo; इति ब्राह्मणम् । इन्द्राय इन्द्रार्थम् । &lsquo;इन्द्राय हि सोम आह्रियते&rsquo; इति ब्राह्मणम् ।</p>
<h3 id="मनतर-88">मन्त्रः</h3>
<p>रु॒द्रस्त्वाऽऽव॑र्तयतु ।<br>
मि॒त्रस्य॑ प॒था  +++(त्वाऽऽव॑र्तयतु )+++।</p>
<h4 id="टक-88">टीका</h4>
<p>किञ्च - रुद्रस्त्वा वर्तयतु कृतकृत्यानस्मान्प्रति अविनष्टामानयतु । &lsquo;यदेतद्यजुर्न ब्रूयात्पराच्येव सोमक्रयणीयात्&rsquo; इत्यादि ब्राह्मणम् । रुद्रोपि न रौद्रभावेन, किन्तु मित्रस्य पथा त्वामावर्तयतु निजकीर्तनापराधमनादृत्य शान्तो भूत्वा वर्तयतु उदात्तनिवृत्तिस्वरेण तृतीयाया उदात्तत्वम् । &lsquo;कूरमिव वा एतत्करोति यद्रुद्रस्य कीर्तयति&rsquo; इत्यादि ब्राह्मणम् ।</p>
<h3 id="मनतर-89">मन्त्रः</h3>
<p>स्व॒स्ति सोम॑सखा॒ पुन॒रेहि॑ स॒ह र॒य्या ॥</p>
<h4 id="टक-89">टीका</h4>
<p>हे सोमक्रयणि त्वं च स्वस्ति अविघ्नेन पुनरेव सोमविक्रयिणस्सकाशात् अस्मत्सकाशमेह्यागच्छ ।<br>
कीदृशी भूत्वा? सोमसखा भूत्वा, सोमस्सखा यस्यास्तादृशी भूत्वा, सोमेन सख्या सहागच्छेत्यर्थः । बहुव्रीहौ पूर्वपदप्रकृतिस्वरत्वम् । अत एव टजभावः । अपिच – रय्या धनेनास्मदीयेन सहागच्छ । &lsquo;उदात्तयणो हल्पूर्वात् इति विभक्तेरुदात्तत्वम् । &lsquo;वाचा वा एष वि क्रीणीते&rsquo; इत्यादि ब्राह्मणम्॥</p>
<p>इति द्वितीये चतुर्थोनुवाकः</p>
<h2 id="अनवक-5---समकरयणपदसगरह">अनुवाकः 5   सोमक्रयणीपदसंग्रहः</h2>
<h3 id="मनतर-90">मन्त्रः</h3>
<p>[संयुक्तमन्त्रः - वस्व्य॑सि रु॒द्राऽस्यदि॑तिरस्यादि॒त्याऽसि॑ शु॒क्राऽसि॑ च॒न्द्राऽसि]</p>
<p>वस्व्य॑सि ।</p>
<h4 id="टक-90">टीका</h4>
<p>1-6षट्पदान्यनु निक्रामति सोमक्रयणीं गच्छन्तीमनुगच्छति - वस्व्यसीत्यादिभिः । एते च षट्सु पदेषु षण्मन्त्राः ॥<br>
तत्र वसुरुद्रादित्याः सवनत्रयस्य देवताः । अदितिः प्रायणीयोदयनीययोः । शुक्रस्सोमः । चन्द्रं हिरण्यं दक्षिणादिरूपम् वस्वादिमतो यज्ञस्य साधनत्वात् सोमक्रयण्यपि तद्वतीत्युच्यते ।<br>
वस्वी वसुभिर्देवैः तद्वती त्वमसि । &lsquo;छन्दसीवनिपौ&rsquo; इतीकारो मत्वर्थीयः, आद्युदात्तत्वं चिन्त्यम् । वृषादिर्वा द्रष्टव्यः ।यद्वा - वस्वी प्रशस्ता, प्रशस्तता च वसुभिस्सम्बन्धात् । &lsquo;वोतो गुणवचनात्&rsquo; इति ङीप्, तत्र हि &lsquo;गुणवचनात् ङीबाद्युदात्तार्थम्&rsquo; इत्युक्तम् ।</p>
<h3 id="मनतर-91">मन्त्रः</h3>
<p>रु॒द्राऽसि॑ ।<br>
अदि॑तिरसि॑ ।<br>
आदि॒त्याऽसि॑ ।</p>
<p>रुद्रा रुद्रवती । &lsquo;लुगकारेकाररेफाश्च&rsquo; इति मत्वर्थीयोकारः । अदितिः अदितिमती । तेनैव मतुपो लुक्, अव्ययपूर्वपदप्रकृतिस्वरत्वम् । आदित्या आदित्यवती । तेनैवाकारः ।</p>
<h3 id="मनतर-92">मन्त्रः</h3>
<p>शु॒क्राऽसि॑ ।<br>
च॒न्द्राऽसि॑ ।</p>
<h4 id="टक-91">टीका</h4>
<p>शुक्रवती शुक्रा । स एवाकारः । यद्वा - शुक् दीप्तिः तद्वती । तेनैव रेफः ।</p>
<p>चन्द्रवती चन्द्रा । स एवाकारः । यद्वा - आह्लादिनी । &lsquo;स्फायिताञ्चि&rsquo; इत्यादिना रक्प्रत्ययः । &lsquo;षट्पदान्यनु नि क्रामति&rsquo; इत्यादि ब्राह्मणम् ॥</p>
<h3 id="मनतर-93">मन्त्रः</h3>
<p>[संयुक्तमन्त्रः　－बृह॒स्पति॑स्त्वा सु॒म्ने र॑ण्वतु रु॒द्रो वसु॑भि॒रा चि॑केतु]</p>
<p>बृह॒स्पति॑स्त्वा सु॒म्ने र॑ण्वतु ।</p>
<h4 id="टक-92">टीका</h4>
<p>7सप्तमं पदमभिगृह्णाति - बृहस्पतिरिति ॥ बृहस्पतिर्ब्रह्मा, &lsquo;ब्रह्म वै देवानां बृहस्पतिः&rsquo; इति । वनस्पत्यादित्वादुभयपदप्रकृतिस्वरत्वम् । स त्वां सुम्ने सुखे प्रदेशे रण्वतु गमयतु पदं कारयतु । रवि मवि धवि गत्यर्थाः; भौवादिकः इदित्त्वान्नुम् ।</p>
<h3 id="मनतर-94">मन्त्रः</h3>
<p>रु॒द्रो वसु॑भि॒रा चि॑केतु ।</p>
<h4 id="टक-93">टीका</h4>
<p>किञ्च - क्रियमाणं वसुभिस्सह रुद्रः आचिकेतु अनुजानातु यः पशूनां पतिः । कि त ज्ञाने, जौहोत्यादिकौ, तयोः प्रथमस्येदं लोटि रूपम् ॥</p>
<h3 id="मनतर-95">मन्त्रः</h3>
<p>[संयुक्तमन्त्रः  -   पृथि॒व्यास्त्वा॑ मू॒र्धन्ना जि॑घर्मि देव॒यज॑न॒ इडा॑याᳶ प॒दे घृ॒तव॑ति॒ स्वाहा]</p>
<p>पृथि॒व्यास्त्वा॑ मू॒र्धन्ना जि॑घर्मि देव॒यज॑न॒ इडा॑याᳶ प॒दे घृ॒तव॑ति । +++(स्वाहा॑)+++  ।<br>
स्वाहा᳚ ।</p>
<h4 id="टक-94">टीका</h4>
<p>8तस्मिन् पदे जुहोति - पृथिव्या इति ॥ पृथिव्यास्त्वा मूर्धन् मूर्थनि मूर्धस्थानीये पदे । &lsquo;सुपां सुलुक्&rsquo; इति सप्तम्या लुक्, &lsquo;न ङिसम्बुध्योः&rsquo; इति नलोपाभावः । देवयजने । देवा इज्यन्तेस्मिन्नित्यधिकरणे ल्युट्, कृदुत्तरपदप्रकृतिस्वरत्वम् । &lsquo;पृथिव्या ह्येष मूर्धा यद्देवयजनम्&rsquo; इत्यादि ब्राह्मणम् । इडायाः पदे इडा सोमक्रयणी, &lsquo;पशवो वा इडा&rsquo;, तस्यास्सप्तमे पदे । कीदृशे? घृतवति । &lsquo;यदेवास्यै पदाद्धृतमपीड्यत&rsquo; इति ब्राह्मणम् । &lsquo;सा यत्रयत्र न्यक्रामत्ततो घृतमपीड्यत&rsquo; इति च । हे आज्य तस्मिन् तादृशे पदे त्वामाजिघर्मि मर्यादया क्षारयामि । घृ क्षरणदीप्त्योः जौहोत्यादिकः, &lsquo;बहुळं छन्दसि&rsquo; इत्यभ्यासस्येत्वम् । स्वाहा स्वाहुतं भव ।<br>
यद्वा - इत्थं कर्तव्यमिति स्वयमेव खलु सरस्वत्याह ॥</p>
<h3 id="मनतर-96">मन्त्रः</h3>
<p>[संयुक्तमन्त्रः　－　परि॑लिखित॒ꣳ॒ रख्ष॒ᳶ परि॑लिखिता॒ अरा॑तय इ॒दम॒हꣳ रख्ष॑सो ग्री॒वा अपि॑ कृन्तामि॒ यो᳚ऽस्मान्द्वेष्टि॒ यञ्च॑ व॒यन्द्वि॒ष्म इ॒दम॑स्य ग्री॒वाः [11] अपि॑ कृन्तामि]</p>
<p>परि॑लिखित॒ꣳ॒ रख्ष॒ᳶ परि॑लिखिता॒ अरा॑तयः ।</p>
<h4 id="टक-95">टीका</h4>
<p>9पदं परिलिखति - परिलिखितमिति ॥ परिलिखितं परितो नाशितं रक्षोस्तु यदत्र छिद्रान्वेषि । &lsquo;गतिरनन्तरः&rsquo; इति पूर्वपदप्रकृतिस्वरत्वम् । किच्च अरातयो धनस्यादातारः शत्रवः । वहुळवचनात्कर्तरि क्तिन् । अव्ययपूर्वपदप्रकृतिस्वरत्वम् । तेपि परिलिखितास्सन्तु अनेन पदविलेखनेन ।</p>
<h3 id="मनतर-97">मन्त्रः</h3>
<p>इ॒दम॒हꣳ रख्ष॑सो ग्री॒वा अपि॑ कृन्तामि ।</p>
<h4 id="टक-96">टीका</h4>
<p>कथमित्याह - यदेतत्परिलिखामि इदं खल्वहं रक्षसः ग्रीवा अपिकृन्तामि यथेष्टं कृन्तामि छिनद्मि । अपिशब्दः कामचारं द्योतयति । ग्रीवाशब्दो धमनिवचनः, तासां बहुत्वाद्बहुवचनं, यथा &lsquo;ग्रीवाभ्योण्च` इति । कृती छेदने, &lsquo;शेमुचादीनाम्&rsquo; इति नुम् ।</p>
<h3 id="मनतर-98">मन्त्रः</h3>
<p>यो᳚ऽस्मान्द्वेष्टि॒ यञ्च॑ व॒यन्द्वि॒ष्म इ॒दम॑स्य ग्री॒वा अपि॑ कृन्तामि ।</p>
<h4 id="टक-97">टीका</h4>
<p>तथा योऽस्मान् द्वेष्टि यं च वयं द्विष्मः तस्य द्वेष्टुः द्वेष्यस्य शत्रोः ग्रीवाः इदमपि कृन्तामि यदेतत्परिलिखामि । &lsquo;द्वौ वाव पुरुषौ&rsquo; इत्यादि ब्राह्मणम् । इदमिति क्रियाविषेणत्वान्नपुंसकत्वम् ॥</p>
<h3 id="मनतर-99">मन्त्रः</h3>
<p>[ संयुक्तमन्त्रः - अ॒स्मे राय॒स्त्वे राय॒स्तोते॒ राय॒स्सन्दे॑वि दे॒व्योर्वश्या॑ पश्यस्व॒ ]</p>
<p>अ॒स्मे रायः॑ ।</p>
<h4 id="टक-98">टीका</h4>
<p>10पदपांसून् धरण्यां संवपति - अस्मे इति ॥ अस्मे अस्मासु । &lsquo;सुपां सुलुक्&rsquo; इति सप्तमीबहुवचनस्य शेआदेशः । अनेन पदपांसुसंवापेन अस्माकं रायः धनानि पश्वात्मकानि सन्तु । &lsquo;पशवो वै सोमक्रयण्यै पदम्&rsquo; इत्यादि ब्राह्मणम् । अत्र चाध्वर्युरात्मार्थमेवाशास्ते, न यजमानार्थम् । &lsquo;आत्मानमेवाध्वर्युः पशुभ्यो नान्तरेति&rsquo; इति दर्शनात् ॥</p>
<h3 id="मनतर-100">मन्त्रः</h3>
<p>त्वे रायः॑।</p>
<h4 id="टक-99">टीका</h4>
<p>11यजमानाय प्रयच्छति - त्वे इति ॥ त्वे तव । &lsquo;त्वमावेकवचने&rsquo; इति त्वादेशः, पूर्ववत्सप्तम्येकवचनस्य शेआदेशः । हे यजमान त्वयि च रायस्सन्तु ॥</p>
<h3 id="मनतर-101">मन्त्रः</h3>
<p>तोते॒ रायः॑ ।</p>
<h4 id="टक-100">टीका</h4>
<p>12यजमानः पत्न्यै प्रयच्छति - तोत इति ॥ ऊतं रक्षितम् । अवतेर्निष्ठायां ज्वरत्वरादिना ऊठादेशः । त्वया ऊतं तोतम् । त्वदूतमिति वक्तव्ये व्यञ्जनद्वयं लुप्यते, पृषोदरादित्वाद्रूपसिद्धिः, &lsquo;तृतीया कर्मणि&rsquo; इति पूर्वपदप्रकृतिस्वरत्वम् । हे पत्नि त्वया रक्षिते च गृहे रायस्सन्तु । &lsquo;अर्धो वा एष आत्मनः&rsquo; इत्यादि ब्राह्मणम् । आहुश्च &lsquo;तत्सा गृहेषु निदधाति&rsquo; इति ॥</p>
<h3 id="मनतर-102">मन्त्रः</h3>
<p>सन्दे॑वि दे॒व्योर्वश्या॑ पश्यस्व।</p>
<h4 id="टक-101">टीका</h4>
<p>13पत्नीं सोमक्रयण्या समीक्षयति - संदेवीति ॥ उरूणि महान्ति श्रेयांसि अश्नुते व्याप्नोतीत्युर्वशी । अश्नोतेः कर्मण्यण्, &lsquo;संज्ञापूर्वको विधिरनित्यः&rsquo; इत्युपधाया वृद्धिर्न क्रियते, वर्णव्यत्ययेन वा ह्रस्वत्वम्, &lsquo;परादिश्छन्दसि बहुळम्&rsquo; इत्युत्तरपदाद्युदात्तत्वम् । देव्या द्योतनवत्या त्वया दृश्यमानया हे देवि सोमक्रयणि सम्पश्यस्व सम्यग्दर्शनवती भव, यथेयमुरूणि श्रेयांस्यश्नुते तथा पश्येति भावः । &lsquo;दृशेश्चेति वक्तव्यम्&rsquo; इत्यात्मनेपदम् । &lsquo;उदात्तयणो हल्पूर्वात्&rsquo; इति देव्याः परस्यास्तृतीयाया उदात्तत्वम् ॥</p>
<h3 id="मनतर-103">मन्त्रः</h3>
<p>[संयुक्तमन्त्रः　－　त्वष्टी॑मती ते सपेय सु॒रेता॒ रेतो॒ दधा॑ना वी॒रँव्वि॑देय॒ तव॑ स॒न्दृशि माऽहꣳ रा॒यस्पोषे॑ण॒ वि यो॑षम् ॥ [12]]</p>
<p>त्वष्टी॑मती ते सपेय+++(वसु ८ अक्षराणि)+++ सु॒रेता॒ रेतो॒ दधा॑ना+++(अष्ट ८ अक्षराणि)+++ । +++(वसु+अष्ट=१६ अक्षराणि)+++<br>
वी॒रँव्वि॑देय॒ तव॑ स॒न्दृशि । +++(१०अक्षराणि)+++<br>
माऽहꣳ रा॒यस्पोषे॑ण॒ वि यो॑षम् ॥+++((१०अक्षराणि))+++</p>
<p>त्वष्टी॑मती ते सपेय ..</p>
<h4 id="टक-102">टीका</h4>
<p>14पत्नी यजमानमीक्षते - त्वष्टीमतीति अस्तारबृहत्या वस्वष्टदशपङ्क्त्यक्षरया +++(वसु८-अष्ट-८, दश-१०,पङ्क्ति-१० अक्षराणीत्यर्थः)+++॥ तक्षू त्वक्षू तनूकरणे, त्वक्षेः क्तिनि त्वष्टिः प्रजननविषयं नैशित्यं सामर्थ्यविशेषः, तद्वती त्वष्टमिती मिथुनीभवने योग्या । अहं ते तुभ्यं सपेय मिथुनीभवेयम् । षप समवाये, व्यत्ययेनात्मनेपदम्, &lsquo;क्रियाग्रहणं च कर्तव्यम्&rsquo; इति सम्प्रदानत्वात्त इति चत्रुथी, पत्ये शेते इति यथा । यद्वा - त्वष्टुर्व्यापारास्त्वष्टयः विविधप्रजानिर्माणशक्तयः । &lsquo;त्वष्टा वै पशूनां मिथुनानां रूपकृत्&rsquo; इति ब्राह्मणमप्युपपद्यते । त्वष्टारमाचक्षते इति त्वष्टीयतेः &lsquo;सर्वधातुभ्यः&rsquo; इतीन्प्रत्ययः । तद्वती त्वष्टीमती । सर्वत्र &lsquo;अन्येषामपि दृश्यते&rsquo; इति    दीर्घः ।</p>
<h3 id="मनतर-104">मन्त्रः</h3>
<p>सु॒रेता॒ रेतो॒ दधा॑ना ।</p>
<h4 id="टक-103">टीका</h4>
<p>किञ्च – सुरेता शोभनममोघं यस्यां निषिक्तं शुक्लं सा सुरेताः । अलोमोषसी&rsquo; इत्युत्तरपदाद्युदात्तत्वम् । रेतश्च त्वया निषिक्तं दधाना गर्भार्थमन्तर्बिभ्रती । &lsquo;अभ्यस्तानामादिः&rsquo; इत्याद्युदात्तत्वम् ।</p>
<h3 id="मनतर-105">मन्त्रः</h3>
<p>वी॒रँव्वि॑देय॒ तव॑ स॒न्दृशि॑ ।</p>
<h4 id="टक-104">टीका</h4>
<p>अहमीदृशीभूत्वा वीरं पुत्रं विदेय लभेय । वेतेः प्रनननवृत्तेः औणादिको रक्प्रत्ययः । विदिर्लाभे, स्वरितेत्, &lsquo;आशिषि लिङि&rsquo; &lsquo;लिङ्याशिष्यङ्&rsquo;, सीयुट्, &lsquo;छन्दस्युभयथा&rsquo; इति सार्वधातुकत्वात् सलोपः, अतो लोपाभावश्छान्दसः ।<br>
तव संदृशि संदर्शने सस्नेहदृष्टिलाभे । सम्पदादित्वात्क्विप्, कृदुत्तरपदप्रकृतिस्वरत्वम् ॥</p>
<h3 id="मनतर-106">मन्त्रः</h3>
<p>माऽहꣳ रा॒यस्पोषे॑ण॒ वि यो॑षम् ॥</p>
<h4 id="टक-105">टीका</h4>
<p>15 यजमानस्सोमक्रयणीमीक्षते - माहमिति चतुर्थेन पादेन ॥<br>
अहं रायो धनस्य पोषेण पुष्ट्या मा वियोषं वियुक्तो मा भूवम्, हे सोमक्रयणि त्वत्प्रसादात् । यौतेर्लिङि &lsquo;छन्दस्युभयथा&rsquo; इति सिचस्सार्वधातुकत्वादिडभावः, &lsquo;संज्ञापूर्वको विधिरनित्यः&rsquo; इति सिचि वृद्धिर्न क्रियते । यद्वा - युङ्बन्धने क्रैयादिकः, अनुदात्तः &lsquo;युणुक्ष्णवः&rsquo; इत्यत्र हि कारिकायां सानुबन्धस्य ग्रहणात्, वृद्ध्यभावः पूर्ववत् । यद्वा - &lsquo;लेटोऽडाटौ&rsquo; इत्याडागमः, इतश्च लोपः, &lsquo;सिब्बहुळं लेटि&rsquo;, &lsquo;ऊडिदम्&rsquo; इत्यादिना रायः परस्याष्षष्ठ्या उदात्तत्वम्, &lsquo;षष्ठ्याः पतिपुत्र&rsquo; इत्यादिना विसर्जनीयस्य संहितायां सकारः ॥</p>
<p>इति द्वितीये पञ्चमोनुवाकः</p>
<h2 id="अनवक-६--समनमनम">अनुवाकः ६  सोमोन्मानम्</h2>
<h3 id="मनतर-107">मन्त्रः</h3>
<p>[संयुक्तमन्त्रः - अ॒ꣳ॒शुना॑ ते अ॒ꣳ॒शुᳶ पृ॑च्यता॒म्परु॑षा॒ परु॑र्ग॒न्धस्ते॒ काम॑मवतु॒ मदा॑य॒ रसो॒ अच्यु॑तो॒ऽमात्यो॑ऽसि शु॒क्रस्ते॒ ग्रहः ]</p>
<p>अ॒ꣳ॒शुना॑ ते अ॒ꣳ॒शुᳶ पृ॑च्यता॒म् , परु॑षा॒ परुः॑ +++( पृ॑च्यताम्)+++।..</p>
<h4 id="टक-106">टीका</h4>
<p>1सहिरण्येन पाणिना राजानमभिमृशति - अंशुनेति ॥ अंशुस्सूक्ष्मावयवः । त्वदीयोंशुः अंशुना अंश्वन्तरेण पृच्यतां सर्वदा संयुज्यताम्, प्राणा[पाना]दिना निमित्तेन मा कदाचिदपि तेन विश्लिष्टो भूत् ।</p>
<p>किञ्च - परुः पर्व तच्च परुषा पर्वणा सम्पृच्यतां अङ्गच्छेदादिना कदाचिदपि तेन विश्लिष्टं मा भूत् ।</p>
<h3 id="मनतर-108">मन्त्रः</h3>
<p>ग॒न्धस्ते॒ काम॑मवतु ।</p>
<h4 id="टक-107">टीका</h4>
<p>अपि च - यागमविघ्नेन निर्वर्तयेमेत्येवं योयमस्माकं कामः इच्छा तं ते तव गन्धः अवतु रक्षतु उद्दीपयतु वा ।</p>
<h3 id="मनतर-109">मन्त्रः</h3>
<p>मदा॑य॒ रसो॒ अच्यु॑तः ।</p>
<h4 id="टक-108">टीका</h4>
<p>मदाय देवतातृप्तये त्वदीयो रसः अच्युतो भवतु यागान्मादकरणाद्वा मा च्योष्ट । अव्ययपूर्वपदप्रकृतिस्वरत्वम् ।</p>
<h3 id="मनतर-110">मन्त्रः</h3>
<p>अमात्यो॑ऽसि ।</p>
<h4 id="टक-109">टीका</h4>
<p>कस्मादेवमुच्यत इति चेत् अत आह - अमात्योसीति । अमा सहभवतीत्यमात्यः । &lsquo;अव्ययात्त्यप्&rsquo; &lsquo;अमेहक्वतसित्रेभ्य एव&rsquo; । यज्ञस्येन्द्रस्य यजमानस्य वा सहायस्त्वमसि ।</p>
<h3 id="मनतर-111">मन्त्रः</h3>
<p>शु॒क्रस्ते॒ ग्रहः॑ ।</p>
<h4 id="टक-110">टीका</h4>
<p>किञ्च - शुक्रो हिरण्यं तव ग्रहः परिग्रहः, हिरण्येन त्वं प्राप्यसे गृह्यसे वा, सहिरण्येन पाणिना ग्रहणात्क्रयणाद्वा ॥</p>
<h3 id="मनतर-112">मन्त्रः</h3>
<p>[संयुक्तमन्त्रः - अभि त्यन्दे॒वꣳ स॑वि॒तार॑मू॒ण्योः᳚ क॒विक्र॑तु॒मर्चा॑मि स॒त्यस॑वसꣳ रत्न॒धाम॒भि प्रि॒यम्म॒तिमू॒र्ध्वा यस्या॒मति॒र्भा अदि॑द्युत॒थ्सवी॑मनि॒ हिर॑ण्यपाणिरमिमीत सु॒क्रतु॑ᳵ कृ॒पा सुवः॑ । ]</p>
<p>अ॒भि त्यन्दे॒वꣳ स॑वि॒तार॑मू॒ण्योः᳚ क॒विक्र॑तु॒म्  +++(१५ अक्षराणि)+++</p>
<p>अर्चा॑मि स॒त्यस॑वसꣳ रत्न॒धाम॒भि प्रि॒यम्म॒तिम् ।  +++(१७ अक्षराणि)+++<br>
ऊर्ध्वा यस्या॒मति॒र्भा अदि॑द्युत॒थ्सवी॑मनि॒  +++(१५अक्षराणि)+++<br>
हिर॑ण्यपाणिरमिमीत सु॒क्रतु॑ᳵ कृ॒पा सुवः॑ ।।+++(१६ अक्षराणि)+++</p>
<h4 id="टक-111">टीका</h4>
<p>2अतिच्छन्दसर्चा सोमं मिमीते - अभित्यं देवमिति । अत्यष्टिरियं षोडशाक्षरपादा, &lsquo;अर्चामि&rsquo; इति द्वितीयस्यादिः, &lsquo;ऊर्ध्वा यस्य&rsquo; इति तृतीयस्य, &lsquo;हिरण्यपाणिः&rsquo; इति चतुर्थस्य ॥</p>
<p>&lsquo;अतिछन्दा वै सर्वाणि छन्दांसि&rsquo; इति ब्राह्मणम् । अभित्यं देवं सवितारं सर्वस्य प्रेरयितारं ऊण्योस्सर्वस्यावित्र्योः द्यावापृथिव्योः । अवतेरौणादिके निप्रत्यये &lsquo;ज्वरत्वर&rsquo; इत्यादिना ऊठि छान्दसं णत्वम्, &lsquo;उदात्तस्वरितयोः&rsquo; इत्योकारस्स्वर्यते, &lsquo;उदात्तयणः&rsquo; इति व्यत्ययेन प्रवर्तते । कविक्रतुं कवीनां मेधाविनामिव क्रतुः कर्म यस्य तादृशं, कमनीयकर्माणं वा । सत्यसवसं, सत्यानुज्ञं सत्यप्रेरणं वा । रत्नधां रत्नानां रमणीयानां धनानां धारयितारं, रत्नानि धारयन्तं वा । &lsquo;आतो मनिन्&rsquo; इति विच् । अभिप्रियं प्रियमभि प्रियं लक्षीकृत्य सर्वस्य प्रियमुत्पादयामीति रत्नानि धारयन्तम् । यद्वा - आभिमुख्येन सर्वस्य प्रियम्; असमस्त एव धात्वर्थं विशिनष्टि । मतिं सर्वैर्मन्तव्यं, सर्वस्य वा ज्ञातारम् । &lsquo;मन्त्रे वृषः&rsquo; इति क्तिन उदात्तत्वम् । ईदृशं देवमभ्यर्चामि आभिमुख्येन पूजयामि । पादादित्वान्न निहन्यते ।<br>
पुनश्च देवोपि विशेष्यते - यस्य देवस्यामतिरमनशीला व्यापनशीला भाः दीप्तिः ऊर्ध्वा उत्कृष्टा अदिद्युतत् द्योतयति विश्वं तमभ्यर्चामि । &lsquo;णौ चङ्युपधाया ह्रस्वः&rsquo;, &lsquo;द्युतिस्वाप्योस्सम्प्रसारणम्&rsquo; । अमतेर्गतिकर्मण औणादिकोतिप्रत्ययः । भासतेः &lsquo;भ्राजभास&rsquo; इति क्विप् ।<br>
पुनश्च देवो विशेष्यते - यस्य देवस्य सवीमनि सवे अभ्यनुज्ञायां सत्यां येनाभ्यनुज्ञातस्सन् । मनिनि छान्दसमितो दीर्घत्वम् । यद्वा - इमनिचि &lsquo;तुरिष्ठेमेयस्सु&rsquo; इति लोपः । अरमदादिस्सोमस्य माता हिरण्यपाणिः हिरण्यसहितपाणिः अमिमीत मिमीते सोमम् । छान्दसो लङ् । सुक्रतुः शोभनकर्मा माता ।<br>
यद्वा - ईदृशोहममि[मी]ति पुरुषव्यत्ययः, &lsquo;क्रत्वादयश्च&rsquo; इत्युत्तरपदाद्युदात्तत्वम् । कृपा कल्पनयाङ्गुल्यादिविषयया सुवः सुष्ठु वृतः आगतोहम् । यद्वा - कृपा सामर्थ्येन सुवः सुष्ठु प्राप्तः यस्य प्रसवेनेति । अन्य आहुः - सवीमनीति निमित्तसप्तमी । सर्वस्य प्रसवार्थं यस्य भा[सो] विश्वं द्योतयन्ति स देवो हिरण्यपाणिः अपहरणशीलरश्मिः सुक्रतुश्शोभनकर्मा सुवः आदित्यः कृपया मामध्वर्युमाविश्य स्वयमेव सोमं मिमीते ।<br>
अत्र वा सवीमनीति सम्बध्यते, सर्वस्य प्रसवार्थं स्वयमेव कृपया मामाविश्य सोमं मिमीते इति । कृपू सामर्थ्ये, क्विप्, &lsquo;सावेकाचः&rsquo; इति विभक्तेरुदात्तत्वम् । पक्षान्तरेपि क्विबन्तमेव कृपायां वर्तते । तृतीयायां वा आकारः । सुपूर्वादर्तोर्विचि गुणे स्वः, &lsquo;तन्वादीनां छन्दसि बहुळम्&rsquo; इत्युवङादेशः, &lsquo;न्यङ्स्वरौ स्वरितौ&rsquo; इति स्वरितत्वम् ॥</p>
<h3 id="मनतर-113">मन्त्रः</h3>
<p>प्र॒जाभ्य॑स्त्वा ।</p>
<h4 id="टक-112">टीका</h4>
<p>3अवशिष्टं सोमं मितेनोपसमूहति - प्रजाभ्य इति ॥ प्रजानां सदस्यानामर्थाय त्वामवशिष्टं उपसमूहामि मितं प्रापयामि । &lsquo;यद्वै तावानेव सोमस्स्यात्&rsquo; इत्यादि ब्राह्मणम् ॥</p>
<h3 id="मनतर-114">मन्त्रः</h3>
<p>[संयुक्तमन्त्रः - प्रा॒णाय॑ त्वा व्या॒नाय॑ त्वा प्र॒जास्त्वमनु॒ प्राणि॑हि प्र॒जास्त्वामनु॒ प्राण॑न्तु ॥[13]]</p>
<p>प्रा॒णाय॑ त्वा ।</p>
<h4 id="टक-113">टीका</h4>
<p>4उष्णीषेणोपसन्नह्यति - प्राणायेति ॥ प्राणार्थं त्वां सोममुपनह्यामीति । &lsquo;प्राणमेव पशुषु दधाति&rsquo; इति ब्राह्मणम् ॥</p>
<h3 id="मनतर-115">मन्त्रः</h3>
<p>व्या॒नाय॑ त्वा ।</p>
<h4 id="टक-114">टीका</h4>
<p>5बन्धनं शिथिलीकरोति - व्यानायेति ॥ व्यानार्थं त्वामनुशृन्थामीति । &lsquo;व्यानमेव पशुषु दधाति&rsquo; इति ब्राह्मणम् ॥</p>
<h3 id="मनतर-116">मन्त्रः</h3>
<p>प्र॒जास्त्वमनु॒ प्राणि॑हि ।</p>
<h4 id="टक-115">टीका</h4>
<p>6यजमानमवेक्षयति सोमं - प्रजा इति ॥ हे सोम प्रजा अनु त्वं प्राणिहि प्रजार्थं जीवेत्यर्थः ।</p>
<h3 id="मनतर-117">मन्त्रः</h3>
<p>प्र॒जास्त्वामनु॒ प्राण॑न्तु ॥</p>
<h4 id="टक-116">टीका</h4>
<p>प्रजाश्च त्वां प्राणन्तमनु प्राणन्तु त्वयि प्राणति ताः प्राणन्तीति ॥</p>
<p>इति द्वितीये षष्ठोनुवाकः</p>
<h2 id="अनवक--७--समकरय">अनुवाकः  ७  सोमक्रयः</h2>
<h3 id="मनतर-118">मन्त्रः</h3>
<p>[संयुक्तमन्त्रः  -  सोम॑न्ते क्रीणा॒म्यूर्ज॑स्वन्त॒म्पय॑स्वन्तँव्वी॒र्या॑वन्तमभिमाति॒षाहꣳ॑ शु॒क्रन्ते॑ शु॒क्रेण॑ क्रीणामि च॒न्द्रञ्च॒न्द्रेणा॒मृत॑म॒मृते॑न स॒म्यत्ते॒ गोः]</p>
<p>सोम॑न्ते क्रीणा॒मि ।</p>
<h4 id="टक-117">टीका</h4>
<p>1हिरण्येन पणते - सोमं त इति ॥ हे सोमविक्रयिन् ते तव सकाशात्सोमं क्रीणामि ।</p>
<h3 id="मनतर-119">मन्त्रः</h3>
<p>ऊर्ज॑स्वन्त॒म्पय॑स्वन्तँव्वी॒र्या॑वन्तमभिमाति॒षाह॑म्  शु॒क्रन्ते॑ शु॒क्रेण॑ क्रीणामि । ।</p>
<h4 id="टक-118">टीका</h4>
<p>ऊर्जस्वन्तं रसवन्तं बलवन्तं वा । ऊर्जयतेरसुन्प्रत्ययः । पयस्वन्तं क्षीरवन्तं, उदकवन्तं वा तद्धेतुत्वात् । वीर्यावन्तं वीरकर्मवन्तम् । &lsquo;अन्येषामपि दृश्यते&rsquo; इति दीर्घः । अभिमातिषाहं, अभिमातिः पाप्मा तस्याभिभवितारं नाशयितारम् । &lsquo;छन्दसि सहः&rsquo; इति ण्विः, &lsquo;सहेस्साढस्सः&rsquo; इति षत्वम् । शुक्रं शुद्धं सोमम् । ते इति पुनर्वचनमादरार्थम् । शुक्रेण हिरण्येन क्रीणामि । आख्यातावृत्तिरप्यादरार्थैव । यद्वा - क्रीत्यन्तरारम्भादुभयं पुनरुपादीयते मूल्यमपि हिरण्यप्रभृति निर्दिश्यते ।</p>
<h3 id="मनतर-120">मन्त्रः</h3>
<p>च॒न्द्रञ्च॒न्द्रेणा॒मृत॑म॒मृते॑न  ।</p>
<h4 id="टक-119">टीका</h4>
<p>चन्द्रमाह्लादकरं सोमं चन्द्रेण तादृशेन हिरण्येन ।<br>
अमृतं देवानां यजमानस्य वा अमरणहेतुं सोमं अमृतेन तथाविधेन हिरण्येन । मृतं मरणं यस्य सकाशे नास्तीत्यमृतम् । &lsquo;नञो जरमरमित्रमृताः&rsquo; इत्युत्तरपदाद्युदात्तत्वम् । स्तुत्यर्थमनेकविशेषणोपादानम् ।</p>
<h3 id="मनतर-121">मन्त्रः</h3>
<p>स॒म्यत्ते॒ गोः +++(क्रीणामि)+++ ।</p>
<h4 id="टक-120">टीका</h4>
<p>किञ्च - हे सोमविक्रयिन् ते तव गोर्वाचः, सम्यत्संयतं सङ्गतं यथा तथा क्रीणामीति क्रियाविशेषणम् । संपूर्वाद्यमेः क्विप्, छान्दसे अनुनासिकलोपे तुक्, समो मकारस्य चानुस्वाराभावश्छान्दसः । यद्वा - तव गोस्सम्यत् तव वाचं सङ्गच्छते यथा तथा क्रीणामि । एतेर्लटश्शत्रादेशः । गोः कर्मणि षष्ठी, &lsquo;न लोकाव्यय&rsquo; इति प्रतिषेधः व्यत्ययेन न प्रवर्तते । तव वाचा सङ्गच्छमानं क्रीणामीत्यर्थः । अथवा - सम्यगित्यस्यान्त्यविकारश्छान्दसः, तव वाचस्समीचीनमिति यावत् । &lsquo;समस्समिः&rsquo; इति समिरादेशः । षमष्टम अवैकल्ये, व्यत्ययेन श्यन्, &lsquo;छन्दस्युभयथा&rsquo; इति शतुरार्धधातुकत्वाददुपदेशाल्लसार्वधातुकानुदात्तत्वाभावः । तव वाचोऽविकलं क्रीणामीति ॥</p>
<h3 id="मनतर-122">मन्त्रः</h3>
<p>[संयुक्तमन्त्रः－　अस्मे च॒न्द्राणि॒ तप॑सस्त॒नूर॑सि प्र॒जाप॑ते॒र्वर्ण॒स्तस्या᳚स्ते सहस्रपो॒षम्पुष्य॑न्त्याश्चर॒मेण॑ प॒शुना᳚ क्रीणामि]</p>
<h3 id="मनतर-123">मन्त्रः</h3>
<p>अस्मे च॒न्द्राणि॑ ।</p>
<h4 id="टक-121">टीका</h4>
<p>2यजमानाय प्रयच्छति हिरण्यं - अस्मे इति ॥ अस्माकमेव चन्द्राणि हिरण्यानि, न सोमविक्रयिणः; चन्द्रेण क्रीणामीति तु छलमात्रमुक्तमिति । &lsquo;सुपां सुलुक्&rsquo; इति षष्ठीबहुवचनस्य शे इत्यादेशः । अस्मानेव हिरण्यं पुनः प्राप्नोत्वित्यर्थः । &lsquo;देवा वे येन हिरण्येन&rsquo; इत्यादि ब्राह्मणम् ॥</p>
<h3 id="मनतर-124">मन्त्रः</h3>
<p>तप॑सस्त॒नूर॑सि ।<br>
प्र॒जाप॑ते॒र्वर्णः॑ +++(असि)+++।<br>
तस्या᳚स्ते सहस्रपो॒षम्पुष्य॑न्त्याश्चर॒मेण॑ प॒शुना᳚ क्रीणामि  ।</p>
<h4 id="टक-122">टीका</h4>
<p>3अजया क्रीणाति - तपस इति ॥ अजा जातिरुच्यते । तपसो यज्ञस्य तनूः शरीरं त्वमसि यागसाधनानां प्रधानभूतासीत्यर्थः । ऊप्रत्ययान्तस्तनूशब्दः ।<br>
किञ्च - प्रजापतेर्वर्णः स्वरूपं त्वमसि । प्रजापतेस्सर्वदेवतात्मकत्वात् सर्वेषां देवानां रूपं त्वमसीत्युक्तं भवति । अस्याश्च सर्वदेवत्यत्वात् सर्वदेवस्वरूपता । यथोक्तं &lsquo;सा वा एषा सर्वदेवत्या यदजा&rsquo; इति । &lsquo;पत्यावैश्वर्ये&rsquo; इति पूर्वपदप्रकृतिस्वरत्वम् ।<br>
तस्यास्तादृश्यास्ते तव सहस्रपोषं सहस्रस्य पुष्टिं, बह्वीं वा पुष्टिं, पुष्यन्त्याः पुष्कलमुत्पादयन्त्याः कुर्वन्त्या वा सम्बन्धी यश्चरमः पशुर्व्यक्तिरूपेण पश्चाज्जातः तेन सोमं क्रीणामि । तव कलामात्रेण क्रीणामीति महिमातिशयप्रतिपादनार्थं चरमग्रहणम् । यथा - &lsquo;पशुभ्य एव तदध्वर्युर्निह्नुते&rsquo; त्यादि ब्राह्मणम् ।</p>
<h3 id="मनतर-125">मन्त्रः</h3>
<p>[संयुक्तमन्त्रः　－　अस्मे ते॒ बन्धुः॒ मयि॑ ते॒ राय॑श्श्रयन्ताम्]</p>
<p>अ॒स्मे ते॒ बन्धुः॑ ।</p>
<h4 id="टक-123">टीका</h4>
<p>4यजमानमीक्षते - अस्मे त इति ॥ प्रथमाबहुवचनस्य शे इत्यादेशः । हे यजमान वय तव बन्धवः । बध्यतेस्मिन्कर्मणि बन्धुरध्वर्युरुच्यते । तेनैव सूत्रेण जसस्स्वादेशः । यद्वा - अस्म इति व्यत्ययेन बहुवचनम्; अहं तव बन्धुरित्यर्थः ॥</p>
<h3 id="मनतर-126">मन्त्रः</h3>
<p>मयि॑ ते॒ राय॑श्श्रयन्ताम्　।</p>
<h4 id="टक-124">टीका</h4>
<p>5आत्मानमीक्षते - मयीति ॥ मयि तव रायः अपत्यलक्षणानि धनानि श्रयन्ताम् वर्तन्ताम् ममैव याज्या भवन्त्विति यावत् । त इति वचनार्त्पूवशेषत्वं युक्तमिव लक्ष्यते ॥</p>
<h3 id="मनतर-127">मन्त्रः</h3>
<p>अस्मे ज्योतिः॑ ।</p>
<h4 id="टक-125">टीका</h4>
<p>6यजमानं शुक्लोर्णुकया क्षिपति - अस्मे ज्योतिरिति ॥ अस्माकमेव प्रकाशः । पूर्ववदामश्शे इत्यादेशः ॥</p>
<h3 id="मनतर-128">मन्त्रः</h3>
<p>सोमविक्र॒यिणि॒ तमः॑　।　</p>
<h4 id="टक-126">टीका</h4>
<p>7कृष्णोर्णया सोमविक्रयिणं विध्यति ॥ सोमविक्रयिणि तमोस्तु । &lsquo;कर्मणीनिर्विक्रियः&rsquo; इतीनिप्रत्ययः ॥</p>
<h3 id="मनतर-129">मन्त्रः</h3>
<p>मि॒त्रो न॒ एहि॒ सुमि॑त्रधाः　।</p>
<h4 id="टक-127">टीका</h4>
<p>8सोमविक्रयिणस्सोममादत्ते - मित्र इति ॥ हे सोम सुमित्रधाः शोभनानां मित्राणां यजमानानां धारयिता त्वं अस्मान् मित्रोभूत्वा एहि आगच्छ । व्यत्ययेन कृदुत्तरपदप्रकृतिस्वरत्वं बाधित्वा अव्ययपूर्वपदप्रकृतिस्वरत्वम् । यद्वा - मित्राणां सुधारयिता सुमित्रधाः । सुमित्रधा इति प्रादिसमासे गतित्वाभावादव्ययादिस्वरत्वम् । &lsquo;आतो मनिन्&rsquo; इति विच् । &lsquo;वारुणो वै क्रीतस्सोम उपनद्धः&rsquo; इति ब्राह्मणम् ॥</p>
<h3 id="मनतर-130">मन्त्रः</h3>
<p>इन्द्र॑स्यो॒रु मा वि॑श॒ दख्षि॑णम्, उ॒शन्नु॒शन्त᳚म्, स्यो॒नस्स्यो॒नम्।</p>
<h4 id="टक-128">टीका</h4>
<p>9यजमानस्य दक्षिण ऊरावासादयति - इन्द्रस्येति ॥ इन्द्रस्येश्वरस्य यजमानस्य ऊरुं दक्षिणमुशन्तं त्वामेव कामयमानं त्वमेव कामयमानस्त्वं स्योनः सुखस्त्वं स्योनं तादृशं तमाविश । स्यमु स्वन ध्वन शब्दे, &lsquo;शमेश्च&rsquo; इति नप्रत्ययः । &lsquo;ग्रहिज्या&rsquo; इत्यादिना वष्टेस्सम्प्रसारणम् । &lsquo;देवा वै यꣳ सोमं&rsquo; इत्यादि ब्राह्मणम् ॥</p>
<h3 id="मनतर-131">मन्त्रः</h3>
<p>[संयुक्तमन्त्रः　－　स्वान॒ भ्राजाङ्घा॑रे॒ बम्भा॑रे॒ हस्त॒ सुह॑स्त॒ कृशा॑नवे॒ते व॑स्सोम॒क्रय॑णा॒स्तान्र॑ख्षध्व॒म्मा वो॑ दभन् ॥ [14]]</p>
<p>स्वान॒ भ्राजाङ्घा॑रे॒ बम्भा॑रे॒ हस्त॒ सुह॑स्त॒ कृशा॑नो &hellip;</p>
<h4 id="टक-129">टीका</h4>
<p>10स्वानादिभ्यः सोमक्रयणान्परिददाति - स्वानेत्यादिना ॥</p>
<p>स्वानादयः सोमस्य रक्षितारः देवाः । स्वानः शब्दयिता । स्वनेर्ण्यन्तात्पचाद्यच् । भ्राजत इति भ्राजः दीप्तिमान् । स एवाच् । अंहसामरिः अङ्घारिः । &lsquo;अङ्घभावश्छान्दसः&rsquo; । यद्वा - अधिगत्याक्षेपे, अङ्घमाना अरयो यस्येत्यङ्घारिः पलायमानशत्रुः । बंभारिः बंभ्रम्यमाणारिः । तस्मिन्नेवाचि पृषोदरादित्वाद्रूपसिद्धिः । हस्तः हसनशीलः अनादृतशत्रुवीर्यः । सहेर्वा आद्यन्तविपर्ययः, अभिभविता शत्रूणाम् । सुहस्तः कल्याणपाणिः, शोभनहस्तकृत्यो वा । कृशानुः नाशयिता शत्रूणाम् । कृश तनूकरणे, तस्मादानुक्प्रत्ययः । यद्वा - कृशाननयति जीवयतीति अन्तर्भावितण्यर्थात् अनितेरुण्प्रत्ययः । यद्वा - कृशाः स्वल्पवीर्याः अनवः प्राणिनो यस्मिन् तादृशः । सर्वत्र चात्र षाष्ठिकमामन्त्रिताद्युदात्तत्वम्, &lsquo;आमन्त्रितं पूर्वमविद्यमानवत्&rsquo; इति पूर्वपूर्वाविद्यमानता ।</p>
<h3 id="मनतर-132">मन्त्रः</h3>
<p>ए॒ते व॑स्सोम॒क्रय॑णा॒स्तान् र॑ख्षध्वम् ।</p>
<h4 id="टक-130">टीका</h4>
<p>हे स्वानादयः एते सोमक्रयणाः सोमः क्रीयते यैस्ते गवादयः वः युष्मभ्यं समर्पिताः रक्षार्थम् । अतस्तान् यूयं रक्षध्वम् । युष्माभिरेते रक्षणीयाः, ये यूयं सोमं रक्षध्वम् । व्यत्ययेनात्मनेपदम् ।</p>
<h3 id="मनतर-133">मन्त्रः</h3>
<p>मा वो॑ दभन् ॥</p>
<h4 id="टक-131">टीका</h4>
<p>मा वो युष्मान् सोमक्रयणान् रक्षतः केचिदपि दभन्न् हिंसिषुः । दम्भेश्छान्दसः च्लेरङादेशः । &lsquo;एते वामुष्मिन् लोके साममरक्षन्&rsquo; इत्यादि ब्राह्मणम् ॥</p>
<p>इति द्वितीये प्रपाठके सप्तमोनुवाकः</p>
<h2 id="अनवक--८---समसय-शकटरपणम">अनुवाकः  ८   सोमस्य शकटारोपणम्</h2>
<h3 id="मनतर-134">मन्त्रः</h3>
<p>[संयुक्तमन्त्रः - उदायु॑षा स्वा॒युषोदोष॑धीना॒ꣳ॒ रसे॒नोत्प॒र्जन्य॑स्य॒ शुष्मे॒णोद॑स्थाम॒मृता॒ꣳ॒ अनु॑।]</p>
<p>उदायु॑षा स्वा॒युषा<br>
उदोष॑धीना॒ꣳ॒ रसे॑न ।<br>
उत्प॒र्जन्य॑स्य॒ शुष्मे॑ण<br>
उद॑स्थाम॒मृता॒ꣳ॒ अनु॑। +++(व्याख्यानानुरोधेन उच्छब्दादित्वेन पादविभागः प्रदर्शितः)+++</p>
<h4 id="टक-132">टीका</h4>
<p>1सोममादायोत्तिष्ठति - उदित्यन[न्व?]वसानयानुष्टुभा ॥
उच्छब्दादयश्चत्वारोपि पादाः । अस्थामिति वक्ष्यते, तेनोदित्यस्य सम्बन्धः । आयुस्सोमः अयनीयत्वादायुषोन्नस्य वा हेतुत्वात्स एव विशेष्यते । स्वायुषा शोभनमायुर्देयमस्मिन्निति स्वायुः । &lsquo;नञ्सुभ्याम्&rsquo; इत्युत्तरपदान्तोदात्तत्वम् । तादृशेन त्वया सहाहं उदस्थामुत्तिष्ठामि । छान्दसो लुङ् । &lsquo;गातिस्था&rsquo; इति सिचो लुक् । तदिदमोषधीनां रसेन सारेणोदस्थाम्, पर्जन्यस्य शुष्मेण बलेनोदस्थाम्, तदुभयस्यापि तदधीनत्वात् ।<br>
किञ्च, अमृतानमरणान् देवान् अनु लक्षीकृत्य उद्दिश्य वा त्वया सहोदस्थाम्, अमरणान् देवान् कर्तुमिति यावत् । उत्तरपदाद्युदात्तत्वे, पूर्ववद्रुत्वानुनासिकौ सांहितिकौ । &lsquo;देवता एवान्वारभ्योत्तिष्ठति&rsquo; इति ब्राह्मणम् ॥</p>
<h3 id="मनतर-135">मन्त्रः</h3>
<p>उ॒र्व॑न्तरि॑ख्ष॒मन्वि॒हि ।</p>
<h4 id="टक-133">टीका</h4>
<p>2सोमवाहनमनोभिप्रैति - उर्विति गायत्र्यैकपदया ॥ विस्तीर्णमाकाशमनुगच्छ निर्बाधं गच्छेति । व्याख्याता चेयम् । &lsquo;अन्तरिक्षदेवत्यो ह्येतर्हि सोमः&rsquo; इति ब्राह्मणम् ॥</p>
<ul>
<li>[ (प्रथमप्रपाठके- तै.सं. 1.1.2- इत्यत्र) प्रत्यागच्छति - उर्विति गायत्र्यैकपदया ॥ उरु विस्तीर्णमन्तरिक्षं अन्विहि अनुगच्छ । महान् पन्थाः, सुखेन गच्छेति भावः ॥]</li>
</ul>
<h3 id="मनतर-136">मन्त्रः</h3>
<p>अदि॑त्या॒स्सदो॑ऽसि ।</p>
<h4 id="टक-134">टीका</h4>
<p>3नीडे कृष्णाजिनमास्तृणाति - अदित्या इति ॥ अदित्याः देवमातुः सदः सदनं लोकलक्षणं त्वमसि ॥</p>
<h3 id="मनतर-137">मन्त्रः</h3>
<p>अदि॑त्या॒स्सद॒ आसीद ।</p>
<h4 id="टक-135">टीका</h4>
<p>4तस्मिन्सोमं निदधाति - अदित्या इति ॥ अदित्यास्सदः सदन स्थानीयमेतत् कृष्णाजिनमासीद उपविश अस्मिन् ॥</p>
<h3 id="मनतर-138">मन्त्रः</h3>
<p>[संयुक्तमन्त्रः－अस्त॑भ्ना॒द् द्यामृ॑ष॒भो अ॒न्तरि॑ख्ष॒ममि॑मीत वरि॒माण॑म्पृथि॒व्या आसी॑द॒द्विश्वा॒ भुव॑नानि स॒म्राड्विश्वेत्तानि॒ वरु॑णस्य व्र॒तानि ]</p>
<p>अस्त॑भ्ना॒द्द्यामृ॑ष॒भो अ॒न्तरि॑ख्ष॒म्<br>
अमि॑मीत वरि॒माण॑म्पृथि॒व्याः ।<br>
आसी॑द॒द्विश्वा॒ भुव॑नानि स॒म्राड्<br>
विश्वेत्तानि॒ वरु॑णस्य व्र॒तानि॑ ।</p>
<h4 id="टक-136">टीका</h4>
<p>5सोममुपतिष्ठते - अस्तभ्नादिति त्रिष्टुभा ॥ अमिमीतेति द्वितीयस्य पादस्यादिः, अत एव न निहन्यते । अस्तभ्नात् स्तब्धां दृढामकरोत् द्यां द्युलोकम् । ऋषभो वर्षिता अन्तरिक्षममिमीत मितवान् निर्मितवान् । वरिमाणं पृथिव्याः वरिमाणं उरुत्वम् । &lsquo;प्रियस्थिर&rsquo; इत्यादिना वरादेशः । यद्वा - वरिमाणं वारकत्वम् । &lsquo;अन्येभ्योपि दृश्यन्ते&rsquo; इति मनिन्, उञ्छादिर्द्रष्टव्यः । आसीदत् व्याप्तवान् वर्षेण । विश्वा विश्वानि च भुवनानि भूतजातानि आसीदत् इत्येव । यद्वा - अन्तरिक्षममिमीत वरिमाणं च पृथिव्या अमिमीतेत्येव । विश्वानि भुवनानि आसीदत् इत्यन्तर्भावितण्यर्थो वा आसादयति विश्वानि भुवनानीति । &lsquo;शेश्छन्दसि बहुऌअम्&rsquo; इति लुक् । सम्राट् सङ्गतदीप्तिः । &lsquo;मो राजि समः क्वौ&rsquo; इति मकारः । यान्येवंविधानि तानि विश्वान्येव वरुणस्य वारकस्य सोमस्य व्रतानि वीर्याणि कर्माणि, त्वमेवेन्द्रो भूत्वा तथा तथा कृतवानित्यर्थः । &lsquo;वारुण्यर्चा सादयति&rsquo; इत्यादि ब्राह्मणम् ॥</p>
<h3 id="मनतर-139">मन्त्रः</h3>
<p>[संयुक्तमन्त्रः - वने॑षु॒ व्य॑न्तरि॑ख्षन्ततान॒ वाज॒मर्व॑थ्सु॒ पयो॑ अघ्नि॒यासु॑ हृ॒थ्सु [15]  क्रतुँ॒व्वरु॑णो वि॒ख्ष्व॑ग्निन्दि॒वि सूर्य॑मदधा॒थ्सोम॒मद्रौ]</p>
<p>वने॑षु॒ व्य॑न्तरि॑ख्षन्ततान॒<br>
वाज॒मर्व॑थ्सु॒ पयो॑ अघ्नि॒यासु॑ ।<br>
हृ॒थ्सु क्रतुँ॒व्वरु॑णो वि॒ख्ष्व॑ग्निं<br>
दि॒वि सूर्य॑मदधा॒थ्सोम॒मद्रौ॑ ।।</p>
<h4 id="टक-137">टीका</h4>
<p>6सोमं वाससा वेष्टयति - वनेष्विति त्रिष्टुभा । वाजमिति द्वितीयस्यादिः । हृत्स्विति तृतीयस्य । दिवीति चतुर्थस्य ॥<br>
वनेषु वुक्षेषु वृक्षषण्डेषु वा अन्तरिक्षं भूताकाशं विततान विस्तारितवान् । वाजं वेगमर्वत्सु अश्वेषु विततान । &lsquo;अर्वणस्त्रसावनञः&rsquo; इति त्रादेशः । पयः क्षीरमघ्नियासु गोषु विततान । अहन्तव्या अघ्नियाः । &lsquo;अघ्न्यादयश्च&rsquo; इति निपात्यते । हृत्सु हृदयेषु क्रतुं विज्ञानं विततान । वरुणो वरुणशब्दवाच्यस्सोमः विक्षु मर्त्येषु अग्निं विततान । दिवि सूर्यमदधात् स्थापितवान् । सोमं लतारूपमात्मानं अद्रावदधात् इत्येव । त्वमेव यथैतत्सवर्मकरोः तथा वाससा आत्मानं वेष्टयामीति ॥</p>
<h3 id="मनतर-140">मन्त्रः</h3>
<p>उदु॒त्यञ्जा॒तवे॑दसन्दे॒वँव्व॑हन्ति के॒तवः॑ । <br>
दृ॒शे विश्वा॑य॒ सूर्य᳚म् ॥</p>
<h4 id="टक-138">टीका</h4>
<p>7सौर्यर्चा कृष्णाजिनं पुरस्तात्प्रत्यानह्यत्यूर्ध्वग्रीवम् - उदुत्यमिति गायत्र्या ॥<br>
त्यं तं जातवेदसं जातानां वेदितारम् । &lsquo;गतिकारकयोरपि&rsquo; इत्यसुन्प्रत्ययः । जातप्रज्ञानं वा सूर्यं देवं देवनादिगुणयुक्तं उद्वहन्ति ऊर्ध्वं वहन्ति केतवो रश्मयः दृशे द्रष्टुम् । &lsquo;दृशे विख्ये च&rsquo; इति निपात्यते । विश्वाय विश्वार्थं विश्वं लोको यथा एनं पश्येत् तदनुरूपमुद्वहन्ति । स्मैभावाभावश्छान्दंसः । क्रियमाणेन का सङ्गतिः? उच्यते - एतस्य कर्मणस्सामर्थ्यादेतदेवं भवतीति ॥</p>
<h3 id="मनतर-141">मन्त्रः</h3>
<p>[संयुक्तमन्त्रः - उस्रा॒वेत॑न्धूर्‌षाहावन॒श्रू अवी॑रहणौ ब्रह्म॒चोद॑नौ॒ वरु॑णस्य॒ स्कम्भ॑नमसि॒ वरु॑णस्य स्कम्भ॒सर्ज॑नमसि॒ प्रत्य॑स्तो॒ वरु॑णस्य॒ पाशः॑ ॥ [16]  ]</p>
<p>उस्रा॒वेत॑न्धूर्षाहावन॒श्रू &hellip;.+++(विराड्-गायत्री)+++ <br>
अवी॑रहणौ ब्रह्म॒चोद॑नौ   ।+++(यजुः)+++</p>
<h4 id="टक-139">टीका</h4>
<p>8सोमवाहनावानीयमानौ प्रतिमन्त्रयते - उस्राविति विराजैकपदया यजुरन्तया ॥ हे उस्रौ बलीवर्दौ एतमागच्छतं धूर्षाहौ धूर्वाहौ धुरस्सोढारौ धुरं वोढुं समर्थौ । &lsquo;छन्दसि सहः&rsquo; इति ण्विः, पूर्ववत् षत्वम् । अनश्रू अश्रुवर्जितौ अखिन्नौ सन्तावागच्छतम् । &lsquo;नञ्सुभ्यां&rsquo; इत्युत्तरपदान्तोदात्तत्वम् । यद्वा - अनसि शकटे वोढृत्वेन श्रुतौ विख्यातौ । क्विपि तुगभावश्छान्दसः । अनो वोढृत्वेन श्रितौ वा । श्रयतेः क्विपि वर्णव्यत्ययः । तुगभावश्छान्दसः ।<br>
अवीरहणौ अहिंसकौ दान्तौ सन्तौ । यजुरादित्वान्न निहन्यते । ब्रह्मचोदनौ ब्रह्म अन्नं, तत्साधनत्वादिह सोम उच्यते; तस्य चोदनौ प्रस्थापयितारौ सन्तौ । कर्तरि करणे वा ल्युटि कृदुत्तरपदप्रकृतिस्वरत्वम् ॥</p>
<h3 id="मनतर-142">मन्त्रः</h3>
<p>वरु॑णस्य॒ स्कम्भ॑नमसि　।</p>
<h4 id="टक-140">टीका</h4>
<p>9दक्षिणं युनक्ति - वरुणस्येति ॥ वरुणस्य स्कम्भनं स्तम्भनमुत्पादयिता त्वमसि यागद्वारेण । यद्वा - वरुणस्य वरणीयस्य वारयितुर्वा सोमस्य स्कम्भनं धारायिता असि ॥</p>
<h3 id="मनतर-143">मन्त्रः</h3>
<p>वरु॑णस्य स्कम्भ॒सर्ज॑नमसि　।</p>
<h4 id="टक-141">टीका</h4>
<p>10शम्यामवगूहति - वरुणस्येति ॥ वरुणस्य सोमस्य स्कम्भनं स्कम्भः अविचलिमवस्थानं, तस्य सर्जनमुत्पादयिता चासि, त्वदधीनत्वात् स्कम्भनस्य ॥</p>
<h3 id="मनतर-144">मन्त्रः</h3>
<p>प्रत्य॑स्तो॒ वरु॑णस्य॒ पाशः॑ ॥ [16]</p>
<h4 id="टक-142">टीका</h4>
<p>11योक्त्रेण बध्नाति - प्रत्यस्त इति ॥ प्रत्यस्तः उत्क्षिप्तः वरुणस्य पाशस्त्वमसि । यद्वा - त्वया बन्धने कृते वरुणस्य पाशः प्रत्यस्तः ॥</p>
<p>इति द्वितीये अष्टमोनुवाकः</p>
<h2 id="अनवक--९--समसय-परचनवश-नयनम-समनमनम">अनुवाकः  ९  सोमस्य प्राचीनवंशे नयनम्, सोमोन्मानम्</h2>
<h3 id="मनतर-145">मन्त्रः</h3>
<p>[संयुक्तमन्त्रः - प्रच्य॑वस्व भुवस्पते॒ विश्वा᳚न्य॒भि धामा॑नि॒ मा त्वा॑ परिप॒री वि॑द॒न्मा त्वा॑ परिप॒न्थिनो॑ विद॒न्मा त्वा॒ वृका॑ अघा॒यवो॒ मा ग॑न्ध॒र्वो वि॒श्वाव॑सु॒रा द॑घत्]</p>
<p>+++(अतिजगतीछन्दोनुगुणः मन्त्रः)+++
प्रच्य॑वस्व भुवस्पते॒ विश्वा᳚न्य॒भि धामा॑नि ।<br>
मा त्वा॑ परिप॒री वि॑द॒न्मा त्वा॑ परिप॒न्थिनो॑ विद॒न्मा  त्वा॒ वृका॑ अघा॒यवो॒ मा ग॑न्ध॒र्वो वि॒श्वाव॑सु॒रा द॑घत् ।।</p>
<p>[षट्पदतया विभक्तो मन्त्रः  ]<br>
प्रच्य॑वस्व भुवस्पते॒ &hellip; +++(८ अक्षराणि)+++<br>
विश्वा᳚न्य॒भि धामा॑नि  । +++(७ अक्षराणि)+++ <br>
मा त्वा॑ परिप॒री वि॑दत् &hellip; +++(८ अक्षराणि)+++<br>
मा त्वा॑ परिप॒न्थिनो॑ विदन् &hellip; +++(९ अक्षराणि)+++<br>
मा त्वा॒ वृका॑ अघा॒यवः॑।  +++(८ अक्षराणि)+++ <br>
मा ग॑न्ध॒र्वो वि॒श्वाव॑सु॒रा द॑घत् । +++(११ अक्षराणि - चतुर्थपादः विवृद्धाक्षरः)+++</p>
<h4 id="टक-143">टीका</h4>
<p>1शकटेन सोमं प्रच्यावयति - प्रच्यवस्वेति तिसृभिः । तत्र प्रथमा षट्पदा अतिजगती ॥</p>
<p>प्रच्यवस्व प्रकर्षेणास्माद्देशाद्गच्छ भुवः भुवनस्य पते सोम । &lsquo;षष्ठ्याः पतिपुत्र&rsquo; इत्यादिना सत्वं, &lsquo;सुबामन्त्रिते&rsquo; इति पराङ्गवद्भावात् षष्ठ्यामन्त्रितसमुदायो निहन्यते ।</p>
<p>विश्वानि धामानि गन्तव्यानि स्थानानि अभि लक्षीकृत्य गच्छ । &lsquo;अभिरभागे&rsquo; इति कर्मप्रवचनीयत्वम् ।</p>
<p>किञ्च - तथा गच्छन्तं त्वां परिपरी मा विदत् मा प्रापत् । विन्दतेर्लुङि लृदित्वादङ् । &lsquo;छन्दसि परि&rsquo; इत्यादिना पर्यवस्थातरि निपात्यते । योध्वन्याक्रम्य बाधते स पर्यवस्थाता ।</p>
<p>स विश्वावसुर्गन्धर्वोभिप्रेतः यः पूर्वं सोमं पर्यमुष्णात् । ब्राह्मणं च भवति &lsquo;मा त्वा परिपरी विददित्याह यदेवादस्सोममाह्रियमाणं गन्धवो विश्वावसुः पर्यमुष्णात्तस्मादेवमाहापरिमोषाय&rsquo; इति । स इदानीं त्वाम्मा विददिति ।</p>
<p>किञ्च - सर्व एव परिपन्थिनः विश्वावसोरन्येपि त्वां मा विदन् । तेनैव निपात्यते ।</p>
<p>किञ्च – वृकाः आदाय गन्तारः । कुक वृक आदाने, इगुपधात्कः, पचाद्यच् [ज्वा?], पुषादिर्द्रष्टव्यः । अघं पापं वधादिकं तवेच्छन्तः । &lsquo;छन्दसि परेच्छायाम्&rsquo; इति क्यच्, &lsquo;अश्वाघस्यात्&rsquo; इत्यात्त्वम् । येध्वनि पीडां कुर्वन्तोन्यत्र बाधितुं अध्वनोपनयन्ति ते त्वां मा दघत् मात्मसात्कार्षुः । दघ पालने, छान्दसश्च्लेरङादेशः । एवं तु वक्ष्यमाणस्यैकवचनस्य विपरिणामेन सम्बन्धः क्लिष्टस्स्यात् । तस्माद्वृका अपि त्वां माविदन्नित्येव ।</p>
<p>किच्च - विश्वावसुनामा गन्धर्वः त्वां मा दघत् परिपरी च मा भूत् आदघिता च मा भूत् इति द्वयमस्य निषिध्यते । चतुर्थपादो विवृद्धाक्षरः ॥</p>
<h3 id="मनतर-146">मन्त्रः</h3>
<p>श्येनो भू॒त्वा परा॑ पत  यज॑मानस्य नो गृ॒हे ।<br>
दे॒वैस्सꣵ॑स्कृ॒तम्　।   +++(अत्र तृतीयपादः ह्रसिष्ठः चतुर्थो वर्षिष्ठः इति व्याख्याने । अयं न स्पष्टः मूले ।)+++</p>
<h4 id="टक-144">टीका</h4>
<p>2अथ द्वितीया श्येन इत्यनुष्टुप् । अत्र तृतीयः पादो ह्रसिष्ठः, चतुर्थो वर्षिष्ठः ॥<br>
श्येन इव शीघ्रो भूत्वा परापत निस्सङ्कटं गच्छ अस्मदीयस्य यजमानस्य गृहे प्राग्वंशे । तत्र ऋत्विग्भिर्देवैस्संस्कृंतं आसन्दीस्थानम् । प्रवृद्धादित्वादुत्तरपदान्तोदात्तत्वम् ॥</p>
<h3 id="मनतर-147">मन्त्रः</h3>
<p>[संयुक्तमन्त्रः　－यज॑मानस्य स्व॒स्त्यय॑न्य॒स्यपि॒ पन्था॑मगस्महि स्वस्ति॒गाम॑ने॒हसँ॒य्येन॒ विश्वा॒ᳶ परि॒ द्विषो॑ वृ॒णक्ति॑ वि॒न्दते॒ वसु॒ ]</p>
<p>यज॑मानस्य स्व॒स्त्यय॑न्य॒सि  ।</p>
<h4 id="टक-145">टीका</h4>
<p>3अध्वर्युयजमानौ गच्छतः - यजमानस्य स्वस्त्ययनीति ॥<br>
स्वस्त्ययनमविनाशप्रापणं तद्वानसि यजमानस्य स्वस्त्ययनकार्यसि हे सोम । यद्वा - स्वस्तिमदयनमाश्रयस्तद्वान् अविनश्वराश्रयत्वात् यजमानस्याविनश्वराश्रयोसीति यावत् । सर्वथा &lsquo;परादिश्छन्दसि बहुळम्&rsquo; इत्युत्तरपदाद्युदात्तत्वम् ।</p>
<h3 id="मनतर-148">मन्त्रः</h3>
<p>अपि॒ पन्था॑मगस्महि ..</p>
<h4 id="टक-146">टीका</h4>
<p>सतिशिष्टत्वादीनि[दि] प्वरस्य अथ तृतीया - अपिपन्थामित्यनुष्टुप् ।<br>
केचिदाहुः - &lsquo;प्रथमा धृतिर्नवपदा । यजमानस्य स्वस्त्ययनीत्यादिका तु पञ्चपदा पङ्तिः&rsquo; इति ॥</p>
<h3 id="मनतर-149">मन्त्रः</h3>
<p>स्व॒स्ति॒गाम॑ने॒हस᳚म्।</p>
<h4 id="टक-147">टीका</h4>
<p>अपि च, वयमपि पन्थां पन्थानमगस्महि सभ्प्राप्ताः त्वत्प्रसादेन सोम । कीदृशं स्वस्तिगां, स्वस्ति अविनाशं गम्यते येन तादृशम् । &lsquo;गाङ् गतौ&rsquo; इत्यतो विच् । अनेहसं अपापं पापफलरहितं पन्थानं अगमाम । व्यत्ययेनात्मनेपदम्, &lsquo;वा गमः&rsquo; इति सिचः कित्त्वादनुनासिकलोपः । &lsquo;पथिमथ्यृभुक्षामात्&rsquo; इत्यात्वम् व्यत्ययेन द्वितीयायामपि भवति । यद्वा - &lsquo;आशंसायां भूतवच्च&rsquo; इति लुङ् । तमपि पन्थानं गम्यास्म स्वस्तिगामनेहसम् ।</p>
<h3 id="मनतर-150">मन्त्रः</h3>
<p>येन॒ विश्वा॒ᳶ परि॒ द्विषो॑ वृ॒णक्ति॑ ।</p>
<h4 id="टक-148">टीका</h4>
<p>पुनश्च पन्था विशेष्यते - येन पथा गच्छन् विश्वा द्विषः विश्वान् द्वेषेयान् लिङ्गव्यत्ययेन स्त्रीत्वम् । यद्वा - सम्पदादिलक्षणस्स्त्रियां क्विप् । परिवृणक्ति परितो वर्जयति ।</p>
<h3 id="मनतर-151">मन्त्रः</h3>
<p>वि॒न्दते॒ वसु॑ ।</p>
<h4 id="टक-149">टीका</h4>
<p>किञ्च - विन्दते लभते च वसु धनं तमगमाम गम्यास्म वा ॥</p>
<h3 id="मनतर-152">मन्त्रः</h3>
<p>[संयुक्तमन्त्रः　－नमो॑ मि॒त्रस्य॒ वरु॑णस्य॒ चख्ष॑से म॒हो दे॒वाय॒ तदृ॒तꣳ स॑पर्यत दूरे॒दृशे॑ दे॒वजा॑ताय के॒तवे॑ दि॒वस्पु॒त्राय॒ सूर्या॑य शꣳसत॒ ]</p>
<p>नमो॑ मि॒त्रस्य॒ वरु॑णस्य॒ चख्ष॑से<br>
म॒हो दे॒वाय॒ तदृ॒तꣳ स॑पर्यत ।</p>
<h4 id="टक-150">टीका</h4>
<p>5राजानं प्रत्युपतिष्ठते - नमो मित्रस्येति जगत्या ॥
सूर्यात्मना सोमस्स्तूयते । नमस्कारोस्तु तस्मै मित्रस्य वरुणस्य चक्षसे चक्षुस्थानीयाय । महः चतुर्थ्यर्थे षष्ठी; महते देवाय तदृतं यज्ञं सपर्यत तस्मै देवाय सपर्यार्थं यज्ञमपि प्रयुङ्ग्ध्वम् । सपर पूजायां कण्ड्वादिः । विभक्तिव्यत्ययेन वा चक्षुस्थानीयं तं ऋतेन परिचरतेति ।</p>
<p>दू॒रे॒दृशे॑ दे॒वजा॑ताय के॒तवे॑<br>
दि॒वस्पु॒त्राय॒ सूर्या॑य शꣳसत ।।</p>
<p>एवं नमस्कारेण यज्ञेन च महान् देव आराध्यत इत्युक्तम्, अधुना स्तोत्रेणाप्याराधनीय इत्याह - दूरेदृशे दूरे सर्वदा दृश्यत इति दूरेदृक्, दूरे स्थित्वा सर्वं पश्यतीति वा । &lsquo;तत्पुरुषे कृति बहुळम्&rsquo; इत्यलुक् । देवजाताय जाता देवा यस्मिन् । &lsquo;निष्ठायाः पूर्वनिपाते आतिकालसुखादिध्यः परवचनम्&rsquo; इति परनिपातः । केतवे रश्मिमते । मत्वर्थीयो लुप्यते । यद्वा - केतुः प्रज्ञा, तद्धतेवे तदात्मने वा । दिवस्पुत्राय दीप्तेः पुत्रस्थानीयाय, सदा तत्प्रभवत्वात् । यद्वा - दिवो द्युलोकस्य दुःखात्त्रायकाय । &lsquo;षष्ठ्याः पतिपुत्र&rsquo; इत्यादिना सत्वम् । ईदृशाय सूर्याय विश्वस्य सवित्रे शंसत शस्त्राणि कुरुत, स्तुवतेति यावत् ।</p>
<p>एवं लिङ्गात्सूर्योपस्थानमिदं प्रतीयते, सोमोपस्थाने तु विनियुज्यते &lsquo;राजानं प्रत्युपतिष्ठते&rsquo; इति । तत्र चक्षुस्स्थनीयस्य सूर्यस्य नमस्कारादिना चक्षुष्मान्देव आराधितो भवतीत्याचार्यस्याभिप्रायः । इयं चोपपत्तिः - अत्र प्रकरणे मित्रवरुणशब्दौ सोमवचनौ मन्त्रेषु प्रसिद्धौ, यथा &lsquo;मित्रो न एहि&rsquo; इति सोम उच्यते । मितेः त्रायते इति मित्रः । &lsquo;वरुणो वा एष यजमानमभ्यैति यत्क्रीतस्सोम उपनद्धः&rsquo; इति च । वरुण इतीदानीं सोमाभिधानम् । वरणीयैस्सर्वैर्भवतीति वरुणः । देवायेति षष्ट्यर्थे चतुर्थी ।<br>
अयं भावः - मित्रत्वादिगुणविशिष्टस्य महतो देवस्यास्य त्व(मस्य) [म्] चक्षुस्स्थानीय [इति] सूर्याय नमस्कारादिकं कुरुतेति । अनेनैवाभिप्रायेण &lsquo;राजानं प्रत्युपतिष्ठते&rsquo; इति प्रतिशब्दः प्रयुक्तः; राजानं प्रति राजानमुद्दिश्य सूर्यमुपतिष्ठत इति लिङ्गमप्यविरुद्धम् ॥</p>
<h3 id="मनतर-153">मन्त्रः</h3>
<p>[संयुक्तमन्त्रः  -  वरु॑णस्य॒ स्कम्भ॑नमसि॒ वरु॑णस्य स्कम्भ॒सर्ज॑नम॒स्युन्मु॑क्तो॒ वरु॑णस्य॒ पाशः॑ ॥ [17] ]</p>
<p>वरु॑णस्य॒ स्कम्भ॑नमसि　।</p>
<h4 id="टक-151">टीका</h4>
<p>6शकटमुदगीषमुपस्तम्भयति - वरुणस्य स्कम्भनमसीति ॥ व्याख्यातम् । इह त्वयं विशेषः - ईषाया उपस्कम्भनमभिधेयम्, तत्र तु गौः ॥</p>
<ul>
<li>[ दक्षिणं युनक्ति - वरुणस्येति ॥ वरुणस्य स्कम्भनं स्तम्भनमुत्पादयिता त्वमसि यागद्वारेण । यद्वा - वरुणस्य वरणीयस्य वारयितुर्वा सोमस्य स्कम्भनं धारायिता असि ॥]</li>
</ul>
<h3 id="मनतर-154">मन्त्रः</h3>
<p>वरु॑णस्य स्कम्भ॒सर्ज॑नमसि　।</p>
<h4 id="टक-152">टीका</h4>
<p>7शम्यामुद्वृहति - वरुणस्य स्कम्भसर्जनमसीति ॥ व्याख्यातमेतत् । अत्रापि स एवार्थः । सर्जनं विसर्जनं वेदितव्यम् ॥</p>
<ul>
<li>[शम्यामवगूहति - वरुणस्येति ॥ वरुणस्य सोमस्य स्कम्भनं स्कम्भः अविचलिमवस्थानं, तस्य सर्जनमुत्पादयिता चासि, त्वदधीनत्वात् स्कम्भनस्य ॥]</li>
</ul>
<h3 id="मनतर-155">मन्त्रः</h3>
<p>उन्मु॑क्तो॒ वरु॑णस्य॒ पाशः॑ ॥</p>
<h4 id="टक-153">टीका</h4>
<p>8योक्त्रमपनयति - उन्मुक्तो वरुणस्य पाश इति ॥ अपनीतोसीत्यर्थः । यद्वा - त्वय्यपनीते वरुणस्य पाशः उन्मुक्तो भवतीति ॥</p>
<h4 id="टक-154">टीका</h4>
<p>इति द्वितीये नवमोनुवाकः</p>
<h2 id="अनवक--१०-आतथयषट">अनुवाकः  १० आतिथ्येष्टिः</h2>
<ul>
<li>(प्राचीनवंशसमीपमागतस्य सोमस्य सत्कारः)</li>
</ul>
<h3 id="मनतर-156">मन्त्रः</h3>
<p>अ॒ग्नेरा॑ति॒थ्यम॑सि॒, विष्ण॑वे त्वा +++(निर्वपामि)+++　।</p>
<h4 id="टक-155">टीका</h4>
<p>1आतिथ्यं निर्वपति - अग्नेरातिथ्यमसीत्यादिभिः ॥<br>
&lsquo;अतिथिरभ्यतितो गृहाद्भवति&rsquo; इति यास्कः । अतेरिथिन् । अतिथये इदमातिथ्यम् ॥<br>
&lsquo;अतिथेर्ञ्यः&rsquo; । अत्र सर्वदेवतात्मनो विष्णोरंशभूता एते अग्न्यादयो राज्ञि गृहमागते आगता भवन्ति । ते च केवलं निर्वपणविशेषणतयोपादीयन्ते । यथा - &lsquo;यदग्नावग्निं मथित्वा प्रहरति तेनैवाग्नय आतिथ्यं क्रियते&rsquo; इति । अत्र नाग्नेर्हविषा सम्बन्धः । एवमेते अग्न्यादयो न हविर्भजन्ते, विष्णोरेव केवलस्य सर्वदेवतासमष्टिरूपस्य हविषा सम्बन्धः ।<br>
ननु निर्वपणमन्त्रेष्वग्न्यादयोपि प्रतीयन्ते, तत्कथं केवलं विष्णुस्स्यात् हविषस्सम्बन्धी? उच्यते - अग्न्यादिग्रहणस्योपलक्षणार्थत्वादन्येषामपि राज्ञा सहागतानामतिथीनाम्, अत्रागतानां मध्ये कौश्चिन्निर्वापः क्रियत इति । अत्र हि ब्राह्मणम् &lsquo;यावद्भिर्वै राजानुचरैरागच्छति सर्वेभ्यो वै तेभ्य आतिथ्यं क्रियते&rsquo; इत्युक्त्वा &lsquo;अग्नेरातिथ्यमसि विष्णवे त्वेत्याह गायत्रिया एवैतेन करोति&rsquo; इत्यदिना अग्न्यादीनामुपलक्षणभूतानां हविषा सम्बन्धो नास्तीति प्रतिपादयति । तत्राग्न्यादयस्तिस्रो देवताः विष्णुना व्यधिकरणभूता निर्दिष्टाः; अन्ये तु सामानाधिकरण्येन, आतिथ्यपदं च तयोर्मन्त्रयोर्नास्ति । तत्र वैचित्र्यकारणं मृग्यम् ।<br>
मन्त्रार्थस्तु - निरुप्यमाणं द्रव्यमुच्यते । अग्नेरग्न्यात्मनो विष्ण्वंशस्यातिथ्यमतिथिप्रयुक्तं निर्वाप्यं त्वमसि, तत्त्वां विष्णवे हविष्मते निर्वपामि ॥</p>
<h3 id="मनतर-157">मन्त्रः</h3>
<p>सोम॑स्याऽऽति॒थ्यम॑सि॒ विष्ण॑वे॒ त्वा +++(निर्वपामि)+++ ।</p>
<h4 id="टक-156">टीका</h4>
<p>2सोमस्य सोमलतात्मनो विष्ण्वंशस्य । शेषं समानम् ॥</p>
<ul>
<li>[आतिथ्यमतिथिप्रयुक्तं निर्वाप्यं त्वमसि, तत्त्वां विष्णवे हविष्मते निर्वपामि ॥]</li>
</ul>
<h3 id="मनतर-158">मन्त्रः</h3>
<p>अति॑थेराति॒थ्यम॑सि॒, विष्ण॑वे त्वा॒ऽग्नये᳚ त्वा +++(निर्वपामि)+++ ।</p>
<h4 id="टक-157">टीका</h4>
<p>अतिथिरतनशीलः यतस्सर्वदा गच्छति आदित्य उच्यते; वायुर्वा । समानमन्यत् ॥</p>
<ul>
<li>[आतिथ्यमतिथिप्रयुक्तं निर्वाप्यं त्वमसि, तत्त्वां विष्णवे हविष्मते निर्वपामि ॥]</li>
</ul>
<h3 id="मनतर-159">मन्त्रः</h3>
<p>रा॒य॒स्पो॒ष॒दाव्न्ने॒ विष्ण॑वे त्वा +++(निर्वपामि)+++　।</p>
<h4 id="टक-158">टीका</h4>
<p>4रायस्पोषदावा नामाग्निविशेषः, तदात्मने विष्णवे त्वां निर्वपामि । रायो धनस्य पोषो रायस्पोषः । छान्दसष्षष्ठ्या अलुक्, &lsquo;षष्ठ्याः पतिपुत्र&rsquo; इति सत्वम् । तं ददातीति । &lsquo;आतो मनिन्&rsquo; इति वनिप्, कृदुत्तरपदप्रकृतिस्वरत्वम् ॥</p>
<ul>
<li>[आतिथ्यमतिथिप्रयुक्तं निर्वाप्यं त्वमसि, तत्त्वां विष्णवे हविष्मते निर्वपामि ॥]</li>
</ul>
<h3 id="मनतर-160">मन्त्रः</h3>
<p>श्ये॒नाय॑ त्वा सोम॒भृते॒ विष्ण॑वे त्वा +++(निर्वपामि)+++।</p>
<h4 id="टक-159">टीका</h4>
<p>5श्येनस्सोमभृद्देवताविशेषः । गायत्रीत्येके ॥ श्येनश्शंसनीय इत्याहुः । श्येनात्मा वा सोमं बिभर्तीति सोमभृत् । गायत्रीपक्षे सोमं हरतीति सोमभृत् । &lsquo;हृग्रहोर्भश्छन्दसि&rsquo; इति भत्वम् ॥</p>
<h3 id="मनतर-161">मन्त्रः</h3>
<p>[संयुक्तमन्त्रः  -  या ते॒ धामा॑नि ह॒विषा॒ यज॑न्ति॒ ता ते॒ विश्वा॑ परि॒भूर॑स्तु य॒ज्ञङ्ग॑य॒स्फान॑ᳶ प्र॒तर॑णस्सु॒वीरोऽवी॑रहा॒ प्र च॑रा सोम॒ दुर्या॒न् ]</p>
<p>या ते॒ धामा॑नि ह॒विषा॒ यज॑न्ति॒ ता ते॒ विश्वा॑ परि॒भूर॑स्तु य॒ज्ञम्　।</p>
<h4 id="टक-160">टीका</h4>
<p>6यजमानस्सोममादत्ते - या त इति त्रिष्टुभार्धर्चेन ॥<br>
हे सोम या यानि तव धामानि स्थानानि नामानि जन्मानि वा हविषा यजन्ति ता तानि विश्वान्यपि धामानि परिभूः परितो भावयिता रक्षिता अस्तु । कः? भवान् । यद्वा - पुरुषव्यत्ययः एधीत्यर्थः । यज्ञं चं परिभूरस्तु । &lsquo;ततोन्यत्रापि दृश्यते&rsquo; इति द्वितीया । तसिप्रत्ययान्तो वा । तत्र &lsquo;अभितः परितस्समयानिकषाहाप्रतियोगेष्वपि दृश्यते&rsquo; इति द्वितीया । यद्वा - लक्षणे परेः कर्मप्रवचनीयसंज्ञा । &lsquo;कर्मप्रवचनीयानां प्रतिषेधः&rsquo; इत्येतद्बाधित्वा व्यत्ययेन समासः ॥</p>
<h3 id="समसय-परचनवशपरवश">सोमस्य प्राचीनवंशप्रवेशः</h3>
<h4 id="मनतर-162">मन्त्रः</h4>
<p>ग॒य॒स्फान॑ᳶ प्र॒तर॑णस्सु॒वीरोऽवी॑रहा॒ प्र च॑रा सोम॒ दुर्यान्॑ ।।</p>
<h5 id="टक-161">टीका</h5>
<p>7शालां प्रवेशयति - गयस्फान इति द्वितीयेनार्धर्चेन ॥<br>
गय इति गृहनाम । गयानां गृहाणां स्फायिता वर्धयिता गयस्फानः । ओ स्फयी वृद्धौ &lsquo;कृत्यल्युटो बहुळम्&rsquo; इति कर्तरि ल्युट्, धातोरन्त्यलोपश्छान्दसः । आकारान्तं धात्वन्तरं वा द्रष्टव्यम् । प्रतरणः प्रकर्षेण दुर्गेभ्यस्तारयिता । सुवीरश्शोभनैः पुत्रपौत्रादिभिरस्मदीयैस्तद्वान् । &lsquo;वीरवीर्यौ च&rsquo; इत्युत्तरपदाद्युदात्तत्वम् । अवीरहा कस्यचिदप्यस्मदीयस्य पुत्रपौत्रादेरहन्ता सर्वदा प्रसन्न एव सन्, हे सोम दुर्यान् प्राग्वंशदीन् गृहान् प्रचर प्रकर्षेण प्रविश्य चर ॥</p>
<h3 id="समपसथनद">सोमोपस्थानादि</h3>
<h4 id="मनतर-163">मन्त्रः</h4>
<p>[संयुक्तमन्त्रः－अदि॑त्या॒स्सदो॒ऽस्यदि॑त्या॒स्सद॒ आ [18] सी॒द]</p>
<h5 id="टक-162">टीका</h5>
<p>8-9कृष्णाजिनस्तरणसोमस्थापनमन्त्रौ व्याख्यातौ-अदित्यास्सद इति ॥</p>
<ul>
<li>[ नीडे कृष्णाजिनमास्तृणाति - अदित्या इति ॥ अदित्याः देवमातुः सदः सदनं लोकलक्षणं त्वमसि ॥ ]</li>
<li>[ तस्मिन्सोमं निदधाति - अदित्या इति ॥ अदित्यास्सदः सदन स्थानीयमेतत् कृष्णाजिनमासीद उपविश अस्मिन् ॥]</li>
</ul>
<h3 id="मनतर-164">मन्त्रः</h3>
<p>[संयुक्तमन्त्रः - वरु॑णोऽसि धृ॒तव्र॑तो वारु॒णम॑सि शँ॒य्योर्दे॒वानाꣳ॑ स॒ख्यान्मा दे॒वाना॑म॒पस॑श्छिथ्स्म॒ह्याप॑तये त्वा गृह्णामि ]</p>
<p>वरु॑णोऽसि धृ॒तव्र॑तो, वारु॒णम॑सि　।</p>
<h4 id="टक-163">टीका</h4>
<p>10सोममुपतिष्ठते - वरुणोसीति गायत्र्यैकपदया यजुरन्तया ॥ हे सोम वरुणस्त्वमसि वरणीयत्वात् । वृतत्वाद्वा; वाससा आच्छादितत्वात् । &lsquo;वरुणो वा एष यजमानमभ्यैति यत्क्रीतस्सोम उपनद्धः&rsquo; इति ब्राह्मणम् । धृतव्रतः धृतकर्मा धारणत्वात्कर्मणाम् । वारुणं वरुणस्य तव यत्स्वभूतां द्रव्यमिति सर्वं त्वमेव त्वदधीनत्वात् ॥</p>
<h3 id="मनतर-165">मन्त्रः</h3>
<p>शँ॒य्योर्दे॒वाना॑म्　+++(भव)+++।</p>
<h4 id="टक-164">टीका</h4>
<p>11वंशे बध्नाति - शंयोरिति ॥ शं च योश्च देवानां भव । समाहारद्वन्द्वः, छान्दसं पुल्लिङ्गत्वम् । विद्यमानानां रोगादीनां शामनं शम् । आगामिनां यावनं पृथक्करणं उत्पत्तिनिरोधः योः । उभयत्रापि शाम्यतेर्यौतेश्च विच् ॥</p>
<h3 id="मनतर-166">मन्त्रः</h3>
<p>स॒ख्यान्मा दे॒वाना॑म॒पस॑श्छिथ्स्महि　।</p>
<h4 id="टक-165">टीका</h4>
<p>12सोमस्य पादौ प्रक्षाळयति - सख्यान्मा देवानामिति ॥ देवानां सम्बन्धि यत् अपः कर्म ततः सख्याच्च तत एव हेतोः मा छिथ्स्महि विच्छिन्ना मा भूम । &lsquo;सख्युर्यः&rsquo; ॥</p>
<h3 id="तननपतरम">तानूनप्त्रम्</h3>
<h4 id="मनतर-167">मन्त्रः</h4>
<p>[संयुक्तमन्त्रः - आप॑तये त्वा गृह्णामि॒ परि॑पतये त्वा गृह्णामि॒ तनू॒नप्त्रे᳚ त्वा गृह्णामि शाक्व॒राय॑ त्वा गृह्णामि॒ शक्म॒न्नोजि॑ष्ठाय त्वा गृह्णा॒मि ]</p>
<p>आप॑तये त्वा गृह्णामि　।</p>
<h5 id="टक-166">टीका</h5>
<p>13तानूनप्त्रं गृह्णाति - आपतय इति ॥ आवृत्त्या आभिमुख्येन वा पतति पातीति वा आपतिः प्राणः । &lsquo;प्राणो वा आपतिः&rsquo; इति च ब्राह्मणम् । अव्ययपूर्वपदप्रकृतिस्वरत्वम् । तस्मै तदविनाशाय त्वां गह्णामि ध्रुवातः स्रुवेण गृह्णामि ॥</p>
<h3 id="मनतर-168">मन्त्रः</h3>
<p>परि॑पतये त्वा गृह्णामि।</p>
<h4 id="टक-167">टीका</h4>
<p>14हे आज्य परितः सवर्तः पाति पततीति वा परिपतिः मनः । पातेर्डतिः । पतेः &lsquo;इन् सर्वधातुभ्यः&rsquo; इति इन् । &lsquo;मनो वै परिपतिः&rsquo; इति च ब्राह्मणम् । तस्मै त्वां गृह्णामि ॥</p>
<h3 id="मनतर-169">मन्त्रः</h3>
<p>तनू॒नप्त्रे᳚ त्वा गृह्णामि।</p>
<h4 id="टक-168">टीका</h4>
<p>15तनूनामपां नप्ता चतुर्थः तनूनप्ता अग्निः शरीरस्थः । तस्मै गृह्णामि । वनस्पत्यादित्वात्पूर्वोत्तरपदयोः युगापत्प्रकृतिस्वरत्वम् ॥</p>
<h3 id="मनतर-170">मन्त्रः</h3>
<p>शा॒क्व॒राय॑ त्वा गृह्णामि।</p>
<h4 id="टक-169">टीका</h4>
<p>16शाक्वराय शक्त्यै । शकनशीलः शक्वरः तस्य भावश्शाक्वरं शक्तिरेव । &lsquo;शक्त्यै हि ते तास्समवाद्यन्त&rsquo; इति च ब्राह्मणम् । तस्मै गृह्णामि ॥</p>
<h3 id="मनतर-171">मन्त्रः</h3>
<p>शक्म॒न्नोजि॑ष्ठाय त्वा गृह्णामि।</p>
<h4 id="टक-170">टीका</h4>
<p>17शक्मन्न् शक्मेषु जातावेकवचनम् । शकेर्मनिन्, &lsquo;सुपां सुलुक्&rsquo; इति ङेर्लुक्, &lsquo;न ङिसम्बुद्ध्योः&rsquo; इति नलोपप्रतिषेधः । शक्तानां मध्ये ओजिष्ठाय अतिशयेन बलवते प्राणाय त्वां गृह्णामि । ओजस्विशब्दादिष्ठनि &lsquo;विन्मतोर्लुक्&rsquo;, &lsquo;टेः&rsquo; इति टिलोपः । अयमेककार्यानुवृत्त्यर्थं समयः क्रियते । यद्येवं समयो न क्रियेत तदा परस्पराभिप्रायेणा द्रोहेण विप्रतिपद्यमाना यागं न कुर्युः । अतस्तन्मा भूदिति तानूनप्त्रं गृह्यते ॥</p>
<h3 id="मनतर-172">मन्त्रः</h3>
<p>[संयुक्तमन्त्रः -  अना॑धृष्टमसि,  अनाधृ॒ष्यम् +++(असि)+++ दे॒वाना॒मोजोऽभिशस्ति॒पा अ॑नभिशस्ते॒ऽन्यम्　।
]</p>
<p>अना॑धृष्टमसि,  अ॒ना॒धृ॒ष्यम् +++(असि)+++ दे॒वाना॒मोजः॑ ,<br>
अ॒भि॒श॒स्ति॒पाः +++(असि) ,+++ अ॒न॒भि॒श॒स्ते॒न्यम्　।</p>
<h4 id="टक-171">टीका</h4>
<p>18अवमृशाति - अनाधृष्टमसीति ॥ आज्यमुच्यते । अनाधृष्टं केनचिदप्यनभिमूतमसि ।<br>
अनाधृष्यं केनचिदप्यभिभवितुमशक्यं चासि । &lsquo;ऋदुपधाच्चाकॢपिचृतेः&rsquo; इति क्यप्, &lsquo;ययतोश्चातदर्थे&rsquo; इत्युत्तरपदान्तोदात्तत्वम् ।<br>
देवानामोजो बलं चासि । त्वया हि देवा ऋत्विजो बलवन्तो यजन्ते । यद्वा - त्व्या हि देवा इन्द्रादयो बलवन्तो भवन्ति ।<br>
अभिशस्तिपाः अभिशस्तिरभिशंसनमभिशापः अतस्त्वं पासि । विचि लिङ्गव्यत्ययः ।</p>
<p>अनभिशस्तेन्यं अनभिशंसनीयं केनचिदपि नाभिशंस्यते न दूष्यत इत्यर्थः । एन्यप्रत्ययस्तुडागमश्च उत्तरपदान्तोदात्तत्वं च छन्दसि । [यद्वा?] अभिशस्तेन योगं नार्हति इत्यनभिशस्तेन्यम् । &lsquo;छन्दसि च&rsquo; इति यः, विभक्तेर्लुगभावश्छान्दसः, योगं नार्हतीत्यर्थे तद्धतिः, &lsquo;ययतोश्चातदर्थे&rsquo; इत्युत्तरपदान्तोदात्तत्वम् । यद्वा - अभिशंसनं अभिशस्तं तन्नार्हतीति एन्यप्रत्ययश्छान्दसः &lsquo;नञो गुणप्रतिषेधे&rsquo; इत्युत्तरपदान्तोदात्तत्वम् । ईदृशं त्वमसीत्याज्यस्तुतिः ॥</p>
<h3 id="मनतर-173">मन्त्रः</h3>
<p>[संयुक्तमन्त्रः　－　अनु॑ मे दी॒ख्षान्दी॒ख्षाप॑तिर्मन्यता॒मनु॒ तप॒स्तप॑स्पति॒रञ्ज॑सा स॒त्यमुप॑ गेषꣳ सुवि॒ते मा॑ धाः ॥ [19]  ]</p>
<p>अनु॑ मे दी॒ख्षान्दी॒ख्षाप॑तिर्मन्यताम् ।<br>
अनु॒ तप॒स्तप॑स्पतिः +++(मन्यताम् )+++।</p>
<h4 id="टक-172">टीका</h4>
<p>19यजमानं वाचयति - अन्विति ॥ दीक्षापतिर्विष्णुस्स मम दीक्षामनुमन्यतां अनुजानातु । &lsquo;पत्यावैश्वर्ये&rsquo; इति पूर्वपदप्रकृतिस्वरत्वम् । तपः उपसत् तस्य पतिस्तपस्पतिरग्निः । सोपि मम तपोनुमन्यताम् ।</p>
<h3 id="मनतर-174">मन्त्रः</h3>
<p>अञ्ज॑सा स॒त्यमुप॑ गेषम् ।</p>
<p>सुवि॒ते मा॑ धाः ॥</p>
<h3 id="मनतर-175">मन्त्रः</h3>
<p>अञ्जसा ऋजुना आशास्येन सत्यं समयं तानूनप्त्राभिमर्शनेन उपगेषं उपसम्प्राप्तोस्मि ।</p>
<h3 id="मनतर-176">मन्त्रः</h3>
<p>सु॒वि॒ते मा॑ धाः ॥</p>
<h4 id="टक-173">टीका</h4>
<p>अत एतद्विज्ञाय मां सुविते धाः धेहि स्थापय हे आज्य सुविते सूतौ अपत्ये मां धेहि अपत्यवन्तं मां कुरु । छान्दस इडागमः ।<br>
यद्वा - सुविते । स्विते सुष्ठुप्राप्ते अस्मत्प्राप्ते अस्मत्पूर्वचरिते यज्ञे वा मां धेहि । स्थाने वा सुखवति अस्मर्त्पूवेरिते मां स्थापय । &lsquo;तन्वादीनां । बहुळं छन्दसि&rsquo; इत्युवङादेशः, &lsquo;सूपमानात्क्तः&rsquo; इत्युत्तरपदान्तोदात्तत्वम् ।<br>
अन्य आहुः - अञ्जसा ऋजुना यथाशस्त्रीयेण सत्यं सति साधु परानिन्दात्मकं वस्तु उपगेषं उपगतो भूयासम् । तदर्थमामन्त्रिते श्रेयोर्थिभिस्सुष्ठु सेविते सुष्ठु ज्ञाते वा पथि मां ज्ञा[स्था]पयतेति । अस्मिन्पक्षे इणो गादेशश्छान्दसः, आशिषि लिङ्, &lsquo;लिङ्याशिष्यङ्&rsquo;, &lsquo;आतो लोपः&rsquo;, यासुट्, &lsquo;अतो येयः&rsquo;, आर्धधातुकत्वात्सलोपाभावः, बहुळवचनाद्यलोपः ।<br>
पूर्वस्मिन् पक्षे लुङि &lsquo;इणो गा लुङि&rsquo; इति गादेशः, छान्दसः इत्वं विकारः, व्यत्ययेन &lsquo;गातिस्था&rsquo; इति न प्रवर्तते, &lsquo;बहुळं छन्दस्यमाङ्योगेपि&rsquo; इत्यडभावः ॥</p>
<p>इति द्वितीये प्रपाठके दशमोनुवाकः</p>
<h2 id="अनवक---११-आतथयद-समपययनम-नहनव">अनुवाकः   ११ आतिथ्यादिः, सोमाप्यायनम्, निह्नवः</h2>
<ul>
<li>सोमकरणककरिष्यमाणयागविघ्नकार्यसुरपराभवार्थोपसद्वर्णनम्</li>
</ul>
<h3 id="मनतर-177">मन्त्रः</h3>
<p>[संयुक्तमन्त्रः　－　अ॒ꣳ॒शुरꣳ॑शुस्ते देव सो॒माऽऽप्या॑यता॒मिन्द्रा॑यैकधन॒विद॒ आ तुभ्य॒मिन्द्र॑ᳶ प्यायता॒मा त्वमिन्द्रा॑य प्याय॒स्व]</p>
<p>अ॒ꣳ॒शुरꣳ॑शुस्ते देव सो॒माऽऽप्या॑यताम् ।</p>
<h4 id="टक-174">टीका</h4>
<p>1सोममाप्याययति - अंशुरंशुरिति ॥ हे देवसोम ते त्वदीयों शुरशुः सर्वोवयवः आप्यायतां वर्धताम् । वीप्सायां द्विर्वचनम्, &lsquo;अनुदात्तं च&rsquo; इति द्वितीयस्यानुदात्तत्वम् ।</p>
<h3 id="मनतर-178">मन्त्रः</h3>
<p>इन्द्रा॑यैकधन॒विद॒ आ तुभ्य॒मिन्द्र॑ᳶ प्यायताम् ।</p>
<h4 id="टक-175">टीका</h4>
<p>इन्द्राय इन्द्रार्थम् । इन्द्रो विशेष्यते - एकधनविदे, एकं प्रधानं धनं उदकं येषु घटेषु ते एकधनाः, तान्विन्दति लभत इत्येकधनवित् । इन्द्रो हि तान्विन्दति इन्द्रार्थत्वात् । इन्द्रोपि तुभ्यं त्वदर्थं त्वत्पानार्थमाप्यायतां पातुं समर्थो भवतु ।</p>
<h3 id="मनतर-179">मन्त्रः</h3>
<p>आ त्वमिन्द्रा॑य प्याय॒स्व ।</p>
<h4 id="टक-176">टीका</h4>
<p>त्वं चाप्यायमानसर्वांशुः इन्द्रार्थमाप्यायस्व पर्याप्तो भव ॥</p>
<h3 id="मनतर-180">मन्त्रः</h3>
<p>[संयुक्तमन्त्रः - आप्या॑यय॒ सखी᳚न्थ्स॒न्या मे॒धया᳚ स्व॒स्ति ते॑ देव सोम सु॒त्याम॑शी॒य ]</p>
<p>आप्या॑यय॒ सखी᳚न् स॒न्या मे॒धया᳚ ।</p>
<h4 id="टक-177">टीका</h4>
<p>2यजमानं वाचयति - आप्याययेति ॥ सखीन् समानख्यानान् ऋत्विजः सन्या धनेन मेधया च यागनिर्वर्तनसमर्थया आप्यायय सम्पन्नान् कुरु । सनिशब्दोन्तोदात्तः, तेन &lsquo;उदात्तयणः&rsquo; इति ततः परस्या विभक्तेरुदात्तत्वम् ।</p>
<h3 id="मनतर-181">मन्त्रः</h3>
<p>स्व॒स्ति ते॑ देव सोम सु॒त्याम॑शीय ।</p>
<h4 id="टक-178">टीका</h4>
<p>किञ्च - हे देव सोम स्वस्ति ते अविनाशेन अविघ्नेन तव सुत्यामभिषवमशीय प्राप्नुयाम् । आशिषि लिङ्, &lsquo;छन्दस्युभयथा&rsquo; इति सार्वधातुकत्वात्सीयुटि सलोपः । सुनोतेः &lsquo;संज्ञायां समजनिषद&rsquo; इति क्यप्, &lsquo;उदात्तः&rsquo; इति हि तत्रानुवर्तते ॥</p>
<h3 id="नमसकर">नमस्कारः</h3>
<h3 id="मनतर-182">मन्त्रः</h3>
<p>[संयुक्तमन्त्रः - एष्टा॒ राय॒ᳶ प्रेषे भगा॑य॒र्तमृ॑तवा॒दिभ्यो॒ नमो॑ दि॒वे नम॑ᳶ पृथि॒व्यै]</p>
<p>एष्टा॒ राय॒ᳶ प्रेषे भगा॑य +++(भव)+++।</p>
<h4 id="टक-179">टीका</h4>
<p>3प्रस्तरे पाणिं निधाय नमस्कुर्वन्ति - एष्टा राय इति ॥ प्रस्तर उच्यते । हे एष्टः एषणशील प्रयागोनिर्वृत्तिद्वारेण फलं प्रापयितुं त्वरमाण यस्मदीदृशस्त्वमसि तस्माद्रायो धनानि अस्माकं सन्तु त्वन्महिम्ना । यद्वा - ईदृशत्स्त्वमेव रायो धनानि; रैहेतुत्वाद्रैत्वमुपचर्यते । इषेस्तृन्, &lsquo;तीषसहलुभरुषरिषः&rsquo; इतीडभावः, षाष्ठिकमामन्त्निताद्युदात्तत्वम् । सम्बुद्धिगुणे &lsquo;रो रि&rsquo; इति लोपे &lsquo;ढ्रलोपे पूर्वस्य दीघोऽणः&rsquo; इति दीर्घत्वम् । केचिन्निष्ठायां वर्णव्यत्ययेन इकारस्यैकारमाहुः, अनामन्त्रितत्वं च मन्यन्ते । तदा आद्युदात्तत्वं दुर्लभम्, रेफस्य संहितांयां &lsquo;हशि च&rsquo; इत्युत्वं प्राप्नोति ।<br>
शाखान्तरे तु - आ इष्टः एष्ट इति मत्वा अवग्रहं कुर्वन्ति । तदा &lsquo;गतिरनन्तरः&rsquo; इत्याद्युदात्तत्वं सिद्धम् । राय इति च षष्ठ्यन्तं केचिदाहुः । तेषां &lsquo;ऊडिदं पदाद्यम्&rsquo; इति विभक्तेरुदात्तत्वं प्राप्नोति । आमन्त्रितेन तु सम्बन्धे &lsquo;परमपिच्छन्दसि&rsquo; इत्यामन्त्रितानुप्रवेशात् पृथक्स्वरत्वाप्रसङ्गः ।<br>
एवं प्रस्तरं स्तुत्वेदानीं स्वाभिलषितं प्रार्थयते । तत्र ससाधनां क्रियामुपसर्ग आहेति योग्यं क्रियापदमध्याह्रियते । इषे अन्नाय, भगाय ऐश्वर्याद्याय च प्रभव तत्सम्पादनसमर्थोस्माकं भव । &lsquo;सावेकाचः&rsquo; इतीषो विभक्तिरुदात्ता ।<br>
ऐश्वर्यस्य समग्रस्य वीर्यस्य यशसश्श्रियः ।<br>
ज्ञानवैराग्ययोश्चैव षण्णां भग इतीरणा ॥<br>
यद्वा - भगं एतुं प्रभवतु । &lsquo;तुमर्थे सेसेन्&rsquo; इति क्सेप्रत्ययः ।</p>
<h3 id="मनतर-183">मन्त्रः</h3>
<p>ऋ॒तमृ॑तवा॒दिभ्यः॑ +++(भव)+++।</p>
<h4 id="टक-180">टीका</h4>
<p>किञ्च - ऋतं सत्यं ऋतवादिभ्यस्सत्यवादिभ्यः अस्मभ्यं भव, ऋतवदनफले अस्मान्योजय । यद्वा - ऋतं यज्ञं, यज्ञवादिभ्योस्मभ्यं यज्ञो भव, शीघ्रं यज्ञं निंर्वर्तयेति यावत् ।</p>
<h3 id="मनतर-184">मन्त्रः</h3>
<p>नमो॑ दि॒वे ।</p>
<h4 id="टक-181">टीका</h4>
<p>किञ्च - नमो दिवे द्युरूपाय । &lsquo;ऊडिदम्&rsquo; इति विभक्तेरुदात्तत्वम् ।</p>
<h3 id="मनतर-185">मन्त्रः</h3>
<p>नम॑ᳶ पृथि॒व्यै ।</p>
<h4 id="टक-182">टीका</h4>
<p>नमः पृथिव्यै पृथिवीरूपाय । द्यावापृथिवीभ्यामेव वा नमस्कारः । &lsquo;द्यावापृथिवीभ्यामेव नमस्कृत्यास्मिन्लोके प्रतितिष्ठन्ति&rsquo; इति ब्राह्मणम् । &lsquo;उदात्तयणः&rsquo; इति पृथिव्या विभक्तेरुदात्तत्वम् ॥</p>
<h3 id="अवनतरदकष">अवान्तरदीक्षा</h3>
<h4 id="मनतर-186">मन्त्रः</h4>
<p>[संयुक्तमन्त्रः　－　अग्ने᳚ व्रतपते॒ त्वँव्व्र॒तानाँ᳚व्व्र॒तप॑तिरसि॒ या मम॑ त॒नूरे॒षा सा त्वयि॑ [20] या तव॑ त॒नूरि॒यꣳ सा मयि॑ स॒ह नौ᳚ व्रतपते व्र॒तिनो᳚र्व्र॒तानि]</p>
<p>अग्ने᳚ व्रतपते॒ त्वँव्व्र॒तानाँ᳚व्व्र॒तप॑तिरसि ।</p>
<h5 id="टक-183">टीका</h5>
<p>4यजमानमवान्तरदीक्षामुपनयति- अग्न इति । हे अग्ने व्रतपते व्रतानां पते त्वं व्रतानां सर्वेषां सम्बन्धिनां व्रतपतिरसि; न पुनरेकस्य व्रतस्य पतित्वाद्व्रतपतिरुच्यते । समासे सङ्ख्याविशेषस्याप्रतिपत्तेः बहुत्वप्रतिपादनाय व्रतानामित्युक्तम् । नित्यसम्बन्धाविप्रतिपत्त्यर्थं वृत्तिश्च कृता । पतिः पालयिता स्वामी वा । सर्वेषां व्रतानां सर्वदा सर्वात्मना च पतिस्त्वमसि ।</p>
<h3 id="मनतर-187">मन्त्रः</h3>
<p>या मम॑ त॒नूरे॒षा सा त्वयि॑ ।</p>
<h4 id="टक-184">टीका</h4>
<p>या मम यजमानस्य तनूश्शररिं सा त्वयि मया निवेशिता । एषा इत्यङ्गुल्या अग्नेस्तनूं दर्शयति ।</p>
<h3 id="मनतर-188">मन्त्रः</h3>
<p>या तव॑ त॒नूरि॒यꣳ सा मयि॑ ।</p>
<h4 id="टक-185">टीका</h4>
<p>या तव तनूः सा मयि त्वया निवेशिता इयमित्यात्मशरीरमङ्गुल्या दर्शयति । प्रत्यक्पराग्रूपसन्निहितविषयत्वादिदमेतदादीनामेवमुक्तम् ।</p>
<h3 id="मनतर-189">मन्त्रः</h3>
<p>स॒ह नौ᳚ व्रतपते व्र॒तिनो᳚र्व्र॒तानि ।</p>
<h4 id="टक-186">टीका</h4>
<p>यस्मादेवं, तस्मात् हे व्रतपते अग्ने नौ आवयोर्व्रतिनोर्व्रतानि अतः परं सह भवन्ति, न परस्परव्यावृत्तानि, यन्मया कृतं तत्त्वयापि कृतं भवतीति । &lsquo;आत्मानमेव दीक्षया पाति&rsquo; इति ब्राह्मणम् ॥</p>
<h3 id="उपसद-समक-वद-दकषतसय-वरतनरणय-कमयन-दवयजनन-उपसद">उपसदः सौमिकी वेदिः, दीक्षितस्य व्रतनिर्णयः, काम्यानि देवयजनानि, उपसदः</h3>
<h4 id="मनतर-190">मन्त्रः　</h4>
<p>[संयुक्तमन्त्रः - या ते॑ अग्ने॒ रुद्रि॑या त॒नूस्तया॑ नᳶ पाहि॒ तस्या᳚स्ते॒ स्वाहा।]</p>
<p>या ते॑ अग्ने॒ रुद्रि॑या त॒नूस्तया॑ नᳶ पाहि ।<br>
तस्या᳚स्ते॒ स्वाहा॑　।</p>
<h5 id="टक-187">टीका</h5>
<p>5उपसत्सु व्रतयति - या त इति ॥ हे अग्ने रुद्रिया रुद्रार्हा, यो रुद्रस्तिस्रोसुरपुरीरदहत् तद्वीर्यार्नुरूपा ते तव तनूः महावीर्या । तया नः अस्मान्पाहि । रुद्रशब्दादर्हत्यर्थे छान्दसो घः । यद्वा - &lsquo;रुद्रो वा एष यदग्निस्तस्यैते तनुवौ घोरान्या शिवान्या&rsquo; इत्युक्तम्; तत्र घोरा तनूः रुद्रिया क्रूरा &lsquo;रुद्रो वै क्रूरः&rsquo; इति । तदर्हत्वात्तया तन्वा नः अस्मान्पाहि भ्रातृव्यादिभ्यो रक्ष ।</p>
<p>तस्यास्तन्वाः पतिभूताय ते तुभ्यं स्वाहा हुतमिदं पयोस्तु । चतुर्थ्यर्थे वा षष्ठी । तदीयायै तस्यै तन्वै स्वाहेति ॥</p>
<h3 id="मनतर-191">मन्त्रः</h3>
<p>[संयुक्तमन्त्रः - या ते॑ अग्नेऽयाश॒या र॑जाश॒या ह॑राश॒या त॒नूर्वर्षि॑ष्ठा गह्वरे॒ष्ठोग्रँव्वचो॒ अपा॑वधीन्त्वे॒षँव्वचो॒ अपा॑वधी॒ꣳ॒ स्वाहा᳚ ॥ [21]</p>
<p>या ते॑ अग्नेऽयाश॒या&hellip; [ त॒नूर्वर्षि॑ष्ठा गह्वरे॒ष्ठोग्रँव्वचो॒ अपा॑वधीम् । त्वे॒षँव्वचो॒ अपा॑वधी॒ꣳ॒ स्वाहा᳚ ॥ ] ।</p>
<h4 id="टक-188">टीका</h4>
<p>6उपसदाहुतीर्जुहोति - तिसृषूपसत्सु अनुक्रमेण या त इति तिसृभिरनुष्टुग्भिः । तत्र प्रथमायां &lsquo;या ते अग्नेयाशया&rsquo; इति ॥<br>
&lsquo;तनूर्वर्षिष्ठा&rsquo; इत्यादि तिसृष्वपि सम्बध्यते । हे अग्ने या ते त्वदीयां तनूः अयाशया अस्यां पृथिव्यां शेत इत्ययाशया । इदमस्सप्तम्येकवचनस्य `सुपां सुलुक्&rsquo; इति यादेशः, &lsquo;हलि लोपः&rsquo; इतीद्रूपस्य लोपः, त्यदाद्यत्वम्, अस्यां शेत इति &lsquo;अधिकरणे शेतेः&rsquo; इत्यच्, &lsquo;शवासवासिष्वकालात्&rsquo; इत्यलुक्, कृदुत्तरपदप्रकृतिस्वरत्वम् । वर्षिष्ठा वृद्धतमा । प्रियस्थिरादिसूत्रेण वृद्धशब्दस्य वर्षादेशः । गह्वरे गहने तिष्ठतीति गह्वरेष्ठा । &lsquo;सुपि स्थः&rsquo; इति कः, &lsquo;तत्पुरुषे कृति बहुळम्&rsquo; इत्यलुक् । तयेत्यध्याह्रियते । तया तन्वा उग्रं उद्गूर्णमधिक्षेपं वचोपावधीमप हन्मि, तस्य प्रयोक्तारमपहन्मीति यावत् । &lsquo;अशनयापिपासेहवा उग्रं वचः&rsquo; इत्यादि ब्राह्मणम् । तन्निमित्तत्वात्तादृशवचनश्रुतेः । छान्दसो लुङ्, &lsquo;हनो वध लुङि&rsquo; इति वधा देशः, &lsquo;आमो मश्&rsquo; इति मशादेशः ।</p>
<h3 id="मनतर-192">मन्त्रः</h3>
<p>त्वे॒षँव्वचो॒ अपा॑वधी॒ꣳ॒ स्वाहा᳚ ॥</p>
<h4 id="टक-189">टीका</h4>
<p>त्वेषं दीप्तं क्रूरं राक्षसादिसमीरितं श्रुत्याभीतिजनकम् । &lsquo;एनश्च वैरहत्यं च त्वेषं वचः&rsquo; इत्यादिब्राह्मणम् । एनस्विभिर्वीरहादिभिश्च प्रयोज्यत्वात् । तच्च वचोपावधीम् । तस्य प्रयोक्तारं च अपहन्मि त्वत्प्रसादान्नाशयेयम् । इदमुभयं तदर्थं तस्यै तन्वै स्वाहा सुहुतमिदमस्तु ॥</p>
<h3 id="मनतर-193">मन्त्रः</h3>
<p>या ते॑  र॑जाश॒या [त॒नूर्वर्षि॑ष्ठा गह्वरे॒ष्ठोग्रँव्वचो॒ अपा॑वधीम् ।<br>
त्वे॒षँव्वचो॒ अपा॑वधी॒ꣳ॒ स्वाहा᳚ ॥]</p>
<h4 id="टक-190">टीका</h4>
<p>7द्वितीयस्यां जुहोति - या ते अग्ने रजाशया तनूरित्यादि ॥<br>
रजोन्तरिक्षं तस्मिन् शेत इति रजाशया मध्यमात्मिका । रजश्शब्दात्परस्यास्सप्तम्या डादेशः, पूर्ववदलुक् । शेषं समानम् ॥</p>
<ul>
<li>
<p>[ वर्षिष्ठा वृद्धतमा । प्रियस्थिरादिसूत्रेण वृद्धशब्दस्य वर्षादेशः । गह्वरे गहने तिष्ठतीति गह्वरेष्ठा । &lsquo;सुपि स्थः&rsquo; इति कः, &lsquo;तत्पुरुषे कृति बहुळम्&rsquo; इत्यलुक् । तयेत्यध्याह्रियते । तया तन्वा उग्रं उद्गूर्णमधिक्षेपं वचोपावधीमप ह न्मि, तस्य प्रयोक्तारमपहन्मीति यावत् । &lsquo;अशनयापिपासेहवा उग्रं वचः&rsquo; इत्यादि ब्राह्मणम् । तन्निमित्तत्वात्तादृशवचनश्रुतेः । छान्दसो लुङ्, &lsquo;हनो वध लुङि&rsquo; इति वधा देशः, &lsquo;आमो मश्&rsquo; इति मशादेशः । ]</p>
</li>
<li>
<p>[ त्वेषं दीप्तं क्रूरं राक्षसादिसमीरितं श्रुत्याभीतिजनकम् । &lsquo;एनश्च वैरहत्यं च त्वेषं वचः&rsquo; इत्यादिब्राह्मणम् । एनस्विभिर्वीरहादिभिश्च प्रयोज्यत्वात् । तच्च वचोपावधीम् । तस्य प्रयोक्तारं च अपहन्मि त्वत्प्रसादान्नाशयेयम् । इदमुभयं तदर्थं तस्यै तन्वै स्वाहा सुहुतमिदमस्तु ॥]</p>
</li>
</ul>
<h3 id="मनतर-194">मन्त्रः</h3>
<p>या ते॑ ह॑राश॒या [ त॒नूर्वर्षि॑ष्ठा गह्वरे॒ष्ठोग्रँव्वचो॒ अपा॑वधीम् ।<br>
त्वे॒षँव्वचो॒ अपा॑वधी॒ꣳ॒ स्वाहा᳚ ॥]</p>
<h4 id="टक-191">टीका</h4>
<p>8तृतीयायां जुहोति - हराशया तनूरित्यादि ॥<br>
भौमान्रसान् हरतीति हरो द्युलोकः, तस्मिन्शेते हराशया सूर्यात्मिका । डादेशादि समानम् । यद्वा - या सेत्यध्याह्रियते । अपावधीमिति च पुरुषव्यत्ययः अपावधीदिति । सा उग्रं त्वेषं वचो अपहन्त्विति ।<br>
शाखान्तरे च अपावधीदिति पाठः ।<br>
&lsquo;तेषामसुराणां तिस्रः पुरआसन्नयस्मय्यवमाथ रजताऽथ हरिणी&rsquo; इति ब्राह्मणानुसारेणान्यथा व्याख्यायते । अयसि अयस्मय्यां पुरि शेत इत्ययाशया । डादेशादि समानम् । रजतं रजस्तन्मय्यां पुरि शेत इति रजाशया । हरितं हरस्तन्मय्यां पुरि शेत इति हराशया । गतमन्यत् ॥</p>
<ul>
<li>
<p>[ वर्षिष्ठा वृद्धतमा । प्रियस्थिरादिसूत्रेण वृद्धशब्दस्य वर्षादेशः । गह्वरे गहने तिष्ठतीति गह्वरेष्ठा । &lsquo;सुपि स्थः&rsquo; इति कः, &lsquo;तत्पुरुषे कृति बहुळम्&rsquo; इत्यलुक् । तयेत्यध्याह्रियते । तया तन्वा उग्रं उद्गूर्णमधिक्षेपं वचोपावधीमप ह न्मि, तस्य प्रयोक्तारमपहन्मीति यावत् । &lsquo;अशनयापिपासेहवा उग्रं वचः&rsquo; इत्यादि ब्राह्मणम् । तन्निमित्तत्वात्तादृशवचनश्रुतेः । छान्दसो लुङ्, &lsquo;हनो वध लुङि&rsquo; इति वधा देशः, &lsquo;आमो मश्&rsquo; इति मशादेशः । ]</p>
</li>
<li>
<p>[त्वेषं दीप्तं क्रूरं राक्षसादिसमीरितं श्रुत्याभीतिजनकम् । &lsquo;एनश्च वैरहत्यं च त्वेषं वचः&rsquo; इत्यादिब्राह्मणम् । एनस्विभिर्वीरहादिभिश्च प्रयोज्यत्वात् । तच्च वचोपावधीम् । तस्य प्रयोक्तारं च अपहन्मि त्वत्प्रसादान्नाशयेयम् । इदमुभयं तदर्थं तस्यै तन्वै स्वाहा सुहुतमिदमस्तु ॥]</p>
</li>
</ul>
<p>इति द्वितीये एकादशोनुवाकः</p>
<h2 id="अनवक--१२-उततरवद">अनुवाकः  १२ उत्तरवेदिः</h2>
<ul>
<li>मध्यमोपसद्दिने स्वीकृतषट्त्रिशंत्पदपरिमितवेदिप्रवेशपूर्वभाग उत्तरवेद्यभिधानम्</li>
</ul>
<h3 id="मनतर-195">मन्त्रः</h3>
<p>वि॒त्ताय॑नी मेऽसि।</p>
<h4 id="टक-192">टीका</h4>
<p>1शम्यया चात्वालं परिमिमीते - वित्तायनीति ॥ शम्यया परिमीयमाणा भूमिरुच्यते । वित्तं धनमग्निलक्षणम्, तस्यायनी प्रापणी त्वमसि । एतेः करणे ल्युट् । ममाग्निप्राप्तिहेतुस्त्वमसि ॥</p>
<h3 id="मनतर-196">मन्त्रः</h3>
<p>ति॒क्ताय॑नी मे॒ऽसि　।</p>
<h4 id="टक-193">टीका</h4>
<p>2दक्षिणतो मिमीते - तिक्तायनीति ॥ तिक्तं तेजः । तिज निशातने । अग्निलक्षणस्य तेजसो मे प्रापण्यसि ॥</p>
<h3 id="मनतर-197">मन्त्रः</h3>
<p>अव॑तान्मा नाथि॒तम्　।</p>
<h4 id="टक-194">टीका</h4>
<p>3पश्चान्मिमीते - अवतादिति ॥ अवतात् रक्षतात् तर्पयताद्वा । मां नाथितम् । कर्तरि निष्ठा । नाथमानमग्निं याचमानं तत्प्रदानेनावतात् ॥</p>
<h3 id="मनतर-198">मन्त्रः</h3>
<p>अव॑तान्मा व्यथि॒तम्　।</p>
<h4 id="टक-195">टीका</h4>
<p>उत्तरतो मिमीते - अवतादिति ॥ अवताद्रक्षतात् मा व्यथितं भीतम्, किमत्राग्निर्लभ्यते उत न लभ्यत इति संशयेन भीतं चकितं वाग्निप्रदानेन रक्षतु ॥</p>
<h3 id="मनतर-199">मन्त्रः</h3>
<p>वि॒देर॒ग्निर्नभो॒ नामाग्ने॑ अङ्गिरो॒ यो᳚ऽस्याम् पृ॑थि॒व्यामसि　।</p>
<h4 id="टक-196">टीका</h4>
<p>5चात्वालस्थे बर्हिषि स्फ्येन प्रहरति - विदेरिति ॥ हे अग्ने अङ्गिरः अङ्गनादिगुणयुक्त । अङ्गेरसुनि इरुरागमः । यस्त्वमस्यां पृथिव्यामसि वर्तसे स त्वं विदेः वेदितुमर्हसि । कथं? नभो नामाग्निरहमिति । यद्वा - नभोनामाग्निस्त्वमसि, एतद्वेदितुमर्हसि । वेत्तेर्लिङि विकरणव्यत्ययेन शः । एवंनामानमग्निं यागसिद्ध्यर्थमादातुं स्फ्येन बर्हिषि प्रहरामि, तस्मात्तन्नामाहमिति यत्ते वेदनं प्रयोजनवदेवेति अवश्यं त्वमेवं वेदितुमर्हसीत्यर्थः । नभनान्नभः । तत्र पुरीषनद्धोग्निर्नभ इत्येके । लोकत्रयनद्धस्सूक्ष्मोग्निरित्यपरे । पुरीषादाने पृथिवीस्थस्य तस्याग्नेरादानं भवतीति तदर्थं मया स्फ्येन बर्हिषि प्रहारः क्रियत इति ॥</p>
<h3 id="मनतर-200">मन्त्रः</h3>
<p>आयु॑षा॒ नाम्नेहि॑　।</p>
<h4 id="टक-197">टीका</h4>
<p>6पुरीषमादत्ते - आयुषेति ॥ हे अग्रे पार्थिव आयुषाऽस्मभ्यं देयस्यायुषस्साधनेन नाम्ना नभ इत्यनेन त्वया विदितेनोपलक्षितः एहि आगच्छ, त्वामहं ग्रहीतुमारभ इति ॥</p>
<h3 id="मनतर-201">मन्त्रः</h3>
<p>[संयुक्तमन्त्रः－यत्तेऽना॑धृष्ट॒न्नाम॑ य॒ज्ञिय॒न्तेन॒ त्वाऽऽद॒धेऽग्ने॑ अङ्गिरो॒ यो द्वि॒तीय॑स्यान्तृ॒तीय॑स्याम्पृथि॒व्यामस्यायु॑षा॒ नाम्नेहि॒ यत्तेऽना॑धृष्ट॒न्नाम॑ [22] य॒ज्ञिय॒न्तेन॒ त्वाऽऽद॑धे]</p>
<p>यत्तेऽना॑धृष्ट॒न्नाम॑ य॒ज्ञिय॒न्तेन॒ त्वाऽऽद॑धे ।</p>
<h4 id="टक-198">टीका</h4>
<p>7-9उत्तरवेद्यां निवपति - यत्त इति ॥ हे अग्ने यत्ते तव अनाधृष्टमनभिभूतं केनचिदपि राक्षसादिना, यज्ञियं यज्ञार्हं यज्ञसम्पादनसमर्थं नाम नभ इत्येतत् । तेन त्वामादधे स्थापयामि । उत्तरवेद्यामाहवनीयधारणार्थं पुरीषात्मना त्वयैवायं धारयितुं शक्यते न हि त्वदन्यस्तद्धारयितुं समर्थः । तस्मादेतन्नाम बिभ्रदुत्तरवेद्यामात्मनो महिमानमाहवनीयं धारयितुं सन्निहितो भूत्वा यज्ञं सम्पादयेति भावः ।</p>
<p>एवं द्वितीयं तृतीयं च करोति । <br>
विदेरग्निर्नभो नामेत्यादिकं सर्वत्रानुवर्तते ।</p>
<h3 id="मनतर-202">मन्त्रः</h3>
<p>[ वि॒देर॒ग्निर्नभो॒ नाम] अग्ने॑ अङ्गिरो॒ यो द्वि॒तीय॑स्यां  [ पृथि॒व्यामस्यायु॑षा॒ नाम्नेहि॑ । यत्तेऽना॑धृष्ट॒न्नाम॑ य॒ज्ञिय॒न्तेन॒ त्वाऽऽद॑धे । ]</p>
<h4 id="टक-199">टीका</h4>
<p>अयं तु विशेषः, द्वितीयपर्याये &lsquo;अग्ने अङ्गिरो यो द्वितीयस्यां पृथिव्यामसि&rsquo; इति भवति । द्वितीया पृथिवी अन्तरिक्षम् ।</p>
<h3 id="मनतर-203">मन्त्रः</h3>
<p>[ वि॒देर॒ग्निर्नभो॒ नाम अग्ने॑ अङ्गिरो॒ ] यस्तृ॒तीय॑स्याम् पृथि॒व्यामस्यायु॑षा॒ नाम्नेहि॑ । यत्तेऽना॑धृष्ट॒न्नाम॑ य॒ज्ञिय॒न्तेन॒ त्वाऽऽद॑धे ।</p>
<h4 id="टक-200">टीका</h4>
<p>तृतीये तु, &lsquo;अग्ने अङ्गिरो यस्तृतीयस्यां पृथिव्यामसि&rsquo; इति । तृतीया पृथिवी द्युलोकः पृथुत्वात्पृथिवी । समानमन्यत् । &lsquo;विदेरग्निर्नभो नामाग्ने अङ्गिर इति त्रिर्हरति&rsquo; इति ब्राह्मणम् ॥</p>
<h3 id="मनतर-204">मन्त्रः</h3>
<p>[संयुक्तमन्त्रः - सि॒ꣳ॒हीर॑सि महि॒षीर॑सि]</p>
<p>सि॒ꣳ॒हीर॑सि ।</p>
<h4 id="टक-201">टीका</h4>
<p>10पुरीषं सम्प्रयौति - सिंहीरिति ॥ हे उत्तरवेदे सिंहीरसि सहनात्सिंही शत्रूणामभिभवित्रीति । हिनस्तेर्वाद्यन्तविपर्ययः । सिंहीरूपं कृत्वा वा सिंही । ब्राह्मणं च भवति - &lsquo;तेभ्य उत्तरवेदिस्सिंहीरूपं कृत्वा&rsquo; इत्यादि । व्यत्ययेन &lsquo;हल्ङ्याभ्यः&rsquo; इति सुलोपो न प्रवर्तते ।</p>
<h3 id="मनतर-205">मन्त्रः</h3>
<p>महि॒षीर॑सि ।</p>
<h4 id="टक-202">टीका</h4>
<p>किञ्च - महिषीरसि महती महनीया वा । &lsquo;अविमह्योष्टिषच्&rsquo; । महति वा यागे सीदतीति महिषी । पृषोदरादिः, पूर्ववत्सुलोपाभावः । यस्मादीदृशी त्वमसि, तस्मात्त्रिलोकाग्निभिः पुरीषरूपैस्त्वां सम्प्रयौमीति ॥</p>
<h3 id="मनतर-206">मन्त्रः</h3>
<p>उरु प्र॑थस्वो॒रु ते॑ य॒ज्ञप॑तिᳶ प्रथताम्　।</p>
<h4 id="टक-203">टीका</h4>
<p>11प्रथयति - उर्वीति ॥ व्याख्यातम् ॥</p>
<ul>
<li>[ प्रथयति - उर्विति ॥ उरु यथा भवति तथा प्रथस्व । यज्ञपतिः यजमानः अनेन तवोरुप्रथनेन उरु प्रथतां पश्वादिभिः । &lsquo;पत्यावैश्वर्ये&rsquo; (पा.सू. 6.2.18) इति  पूर्वपदप्रकृतिस्वरत्वम् ॥]</li>
</ul>
<h3 id="मनतर-207">मन्त्रः</h3>
<p>ध्रुवाऽसि॑　।</p>
<h4 id="टक-204">टीका</h4>
<p>12स्फ्येन दृढीकरोति - ध्रुवाऽसीति ॥ ध्रुवा निश्चलासि भवेत्यर्थः । लेटि लोपाभावे रूपम् ॥</p>
<h3 id="मनतर-208">मन्त्रः</h3>
<p>दे॒वेभ्य॑श्शुन्धस्व　।</p>
<h4 id="टक-205">टीका</h4>
<p>13अद्भिरवोक्षति - देवेभ्य इति ॥ देवार्थं शुन्धस्व शुद्धा भव । शुन्ध शौचकर्मणि, चुरादिराधृषीयः ॥</p>
<h3 id="मनतर-209">मन्त्रः</h3>
<p>दे॒वेभ्य॑श्शुम्भस्व ।</p>
<h4 id="टक-206">टीका</h4>
<p>14सिकताभिरनुप्रकिरति - देवेभ्य इति ॥ देवार्थं शुम्भस्व शोभस्व उज्ज्वला भव । शुभ शुम्भ शोभनार्थे ॥</p>
<h3 id="मनतर-210">मन्त्रः</h3>
<p>इन्द्रघो॒षस्त्वा॒ वसु॑भिᳶ पु॒रस्ता᳚त्पातु　।</p>
<h4 id="टक-207">टीका</h4>
<p>15उत्तरवेदेः प्राग्भागं प्रोक्षति - इन्द्रघोष इति ॥ इन्द्रस्य घोष इन्द्रघोषः स्तनयित्नुः स वसुभिस्सह त्वां पुरस्तात्पूर्वस्यां दिशि पातु रक्षतु । अनेन प्रोक्षणेन हे उत्तरवेदे त्वदीयं पूर्वभागं पातु ॥</p>
<h3 id="मनतर-211">मन्त्रः</h3>
<p>मनो॑जवास्त्वा पि॒तृभि॑र्दख्षिण॒तᳶ पा॑तु　।</p>
<h4 id="टक-208">टीका</h4>
<p>16दक्षिणभागं प्रोक्षति- मनोजवा इति ॥ मनसो जव इव जवो वेगो यस्य स मनोजवाः यमः । तस्य हि मनस इव जवो भवति । जवतेरसुनि जवः । स पितृभिस्सह त्वां दक्षिणतः पातु त्वदीयं दक्षिणभागं पातु ॥</p>
<h3 id="मनतर-212">मन्त्रः</h3>
<p>प्रचे॑तास्त्वा रु॒द्रैᳶ प॒श्वात्पा॑तु　।</p>
<h4 id="टक-209">टीका</h4>
<p>17पश्चिमभागं प्रोक्षति - प्रचेता इति ॥ प्रकृष्टचेताः प्रकृष्टविज्ञानो वरुणः । स रुद्रैस्सह त्वां पश्चात्पातु पश्चाद्भागं पातु ॥</p>
<h3 id="मनतर-213">मन्त्रः</h3>
<p>वि॒श्वक॑र्मा त्वाऽऽदि॒त्यैरु॑त्तर॒तᳶ पा॑तु　।</p>
<h4 id="टक-210">टीका</h4>
<p>18उत्तरभागं प्रोक्षति - विश्वकर्मेति ॥ विश्वानि कर्माण्यस्मिन्निति विश्वकर्मा त्वष्टा, लोकपालाधिकाराद्वैश्रवणो वा । &lsquo;बहुव्रीहौ विश्वं संज्ञायाम्&rsquo; इति पूर्वपदान्तोदात्तत्वम् । स आदित्यैस्सह त्वामुत्तरतः पातु तवोत्तरभागं पातु । &lsquo;असुरा वज्रमुद्यत्य देवानभ्यायन्त&rsquo; इत्यादि ब्राह्मणम् ॥</p>
<h3 id="मनतर-214">मन्त्रः</h3>
<p>सि॒ꣳ॒हीर॑सि सपत्नसा॒ही स्वाहा॑　।</p>
<h4 id="टक-211">टीका</h4>
<p>19उत्तरवेदिमक्ष्णया व्याघारयति - सिंहीरिति पञ्चभिः ॥
तत्र दक्षिणेंसे सिंहीस्त्वमसि । सपत्नसाही सपत्नानां शत्रूणामभिभवित्री । स्वाहा सुहुतं तवेदमस्तु ॥</p>
<h3 id="मनतर-215">मन्त्रः</h3>
<p>सि॒ꣳ॒हीर॑सि सुप्रजा॒वनि॒स्स्वाहा॑　।</p>
<h4 id="टक-212">टीका</h4>
<p>20उत्तरस्यां श्रोण्यां - सिंहीस्त्वमसि सुप्रजावनिः शोभनानामपत्यानां सम्भक्त्री त्वमसि । &lsquo;छन्दसि वनसन&rsquo; इतीन् ॥</p>
<h3 id="मनतर-216">मन्त्रः</h3>
<p>[संयुक्तमन्त्रः  -  सि॒ꣳ॒हीः [23]  अ॒सि॒ रा॒य॒स्पो॒ष॒वनि॒स्स्वाहा॑　।]</p>
<p>सि॒ꣳ॒हीर॑सि रा॒य॒स्पो॒ष॒वनि॒स्स्वाहा॑　।</p>
<h4 id="टक-213">टीका</h4>
<p>21दक्षिणस्यां श्रोण्यां - सिंहीस्त्वमसि रायस्पोषस्य धनपुष्टेस्सम्भक्त्री । छान्दसष्षष्ठ्या अलुक् । &lsquo;षष्ठ्याः पतिपुत्र&rsquo; इति सत्वम् ॥</p>
<h3 id="मनतर-217">मन्त्रः</h3>
<p>सि॒ꣳ॒हीर॑स्यादित्य॒वनि॒स्स्वाहा॑ ।</p>
<h4 id="टक-214">टीका</h4>
<p>22उत्तरेंसे - सिंहीस्त्वमसि आदित्यवनिः अदितिपुत्राणां सम्भक्त्री ॥</p>
<h3 id="मनतर-218">मन्त्रः</h3>
<p>[संयुक्तमन्त्रः - सि॒ꣳ॒हीर॒स्या व॑ह दे॒वान्दे॑वय॒ते यज॑मानाय॒ स्वाहा॑]</p>
<p>सि॒ꣳ॒हीर॑सि ।<br>
आ व॑ह दे॒वान् , देवय॒ते यज॑मानाय॒ स्वाहा॑ ।</p>
<h4 id="टक-215">टीका</h4>
<p>23मध्ये - सिंहीस्त्वमसि, सा त्वमावह देवान्, यजमानाय यजमानार्थम् । कीदृशाय? देवयते देवान् कामयमानाय । देवानात्मन इच्छतीति क्यच् । &lsquo;न छन्दस्यपुत्रस्य&rsquo; इतित्वाभावो दीर्घश्च निषिध्यते । &lsquo;शतुरनुमः&rsquo; इति चतुर्थ्या उदात्तत्वम् । &lsquo;सोत्तरवेदिरब्रवीत्&rsquo; इत्यादि ब्राह्मणम् ॥</p>
<h3 id="मनतर-219">मन्त्रः</h3>
<p>भू॒तेभ्य॑स्त्वा　।</p>
<h4 id="टक-216">टीका</h4>
<p>24स्रुचमुद्गृह्णाति - भूतेभ्य इति ॥ सर्वभूतार्थं त्वामुद्गृह्णामि । यागसाधनद्वारेण सर्वभूतार्थतोद्ग्रहणस्य । &lsquo;य एव देवा भूताः&rsquo; इत्यादि ब्राह्मणम् ॥</p>
<h3 id="मनतर-220">मन्त्रः</h3>
<p>वि॒श्वायु॑रसि पृथि॒वीन्दृꣳ॑ह　।</p>
<h4 id="टक-217">टीका</h4>
<p>25पौतुद्रवान् परिधीन् परिदधाति - &lsquo;अग्नेस्त्रयो ज्यायांसो भ्रातर असन्&rsquo; इत्यादि ब्राह्मणम् । तत्र मध्यमं परिदधाति - विश्वायुरिति ॥ विश्वमायुर्जीवनमन्नं वा अस्मिन्निति यागसाधन द्वारेण तादृशोसि, स त्वं पृथिवीं दृंह दृढमग्निधारणसमर्थां कुरु ॥</p>
<h3 id="मनतर-221">मन्त्रः</h3>
<p>[संयुक्तमन्त्रः  -  ध्रुव॒ख्षिद॑स्य॒न्तरि॑ख्षन्दृꣳह　]</p>
<p>ध्रुव॒ख्षिद॑सि ।<br>
अ॒न्तरि॑ख्षन्दृꣳह　।</p>
<h4 id="टक-218">टीका</h4>
<p>26दक्षिणं परिदधाति - ध्रुवक्षिदिति ॥ ध्रुवे निश्चलेन्तरिक्षे क्षियतीति ध्रुवक्षित् तादृशोसि । स त्वमन्तरिक्षे वसन् अन्तरिक्षं दृंह ॥</p>
<h3 id="मनतर-222">मन्त्रः</h3>
<p>[संयुक्तमन्त्रः  -  अच्युत॒ख्षिद॑सि॒ दिव॑न्दृꣳह। ]</p>
<p>अच्युत॒ख्षिद॑सि ।<br>
दिव॑न्दृꣳह।</p>
<h4 id="टक-219">टीका</h4>
<p>27उत्तरं परिदधाति - अच्युतक्षिदिति । अच्युतेऽविनष्टे दिवि क्षियतीत्यच्युतक्षित् । स त्वं दिवं दृंह ॥</p>
<h3 id="मनतर-223">मन्त्रः</h3>
<p>[संयुक्तमन्त्रः  - अग्नेर्भस्मा᳚स्य॒ग्नेᳶ पुरी॑षमसि ॥ [24] ]</p>
<p>अग्नेर्भस्मा᳚सि ।<br>
अ॒ग्नेᳶ पुरी॑षमसि ॥</p>
<h4 id="टक-220">टीका</h4>
<p>28सम्भारान्निवपति - अग्नेरिति ॥ अग्नेर्भस्म दीप्तिसाधनं  त्वमसि । भस भर्त्सनदीप्त्योः ।<br>
अग्नेः पुरीषं पूरणं प्रीणनं वा त्वमसि । तस्मादग्निं भासय पूरय प्रीणय वा । &lsquo;यदेतान्सम्भारान्सम्भरति&rsquo; इति ब्राह्मणम् ॥</p>
<p>इति द्वितीये द्वादशोनुवाकः</p>
<h2 id="अनवक-१३-उततरवदसमपवरतहवरधनमपरवरतनम-हवरधननरमणम">अनुवाकः १३ (उत्तरवेदिसमीपवर्ति)हविर्धान(म्)प्रवर्तनम्, हविर्धाननिर्माणम्</h2>
<h3 id="मनतर-224">मन्त्रः</h3>
<p>यु॒ञ्जते॒ मन॑ उ॒त यु॑ञ्जते॒ धियो॒ विप्रा॒ विप्र॑स्य बृह॒तो वि॑प॒श्चितः॑ ।<br>
वि होत्रा॑ दधे वयुना॒विदेक॒ इन्म॒ही दे॒वस्य॑ सवि॒तुᳶ परि॑ष्टुतिः ॥</p>
<h4 id="टक-221">टीका</h4>
<p>1शालामुखीये शामित्रं जुहोति - युञ्जत इति जगत्या ॥</p>
<p>युञ्जते मनः विषयेभ्यः प्रत्याहृत्येष्टे विषये स्थापयन्ति । उत अपि च, धियश्च युञ्जते यागादिलक्षणानि कर्माणि कुर्वते । यद्वा - धियः प्रज्ञाः धर्मार्थकाममोक्षविषयाः युञ्जतो भावयन्ति । यद्वा - धिय इतीन्द्रियाण्युच्यन्ते, तानि युञ्जते इष्टे विषये प्रवर्तयन्ति, अनिष्टेभ्यश्च निवर्तयन्ति । विप्राः मेधाविनः । विप्रस्य मेधाविनः बृहतः यजमानस्य सम्बन्धिनो विपाश्चितः पण्डिता ऋत्विजः । &lsquo;बृहन्महतोरुपसङ्ख्यानम्&rsquo; इति विभक्तेरुदात्तत्वम् । एवमेतत्कुर्वाणा बृहतो विपश्चितो भवन्ति । एक इत् एक एव वयुनावित् वयुनानां ज्ञानोपायानां वेदिता । &lsquo;अन्येषामपि दृश्यते&rsquo; इति दीर्घत्वम् । वयुनाविदेक एव होत्राः स्तुतिलक्षणा वाचो विदधे विदधाति विविधमुत्पादयति । छान्दसो लिट् । यद्वा - होत्राः ऋत्विग्विशेषान् होमस्य कर्तॄन् मैत्रावरुणदीन् विदधाति विभज्य स्थापयति । युञ्जते मनश्च   धियश्च युञ्जानाः ।<br>
एतत्तु कर्तुं न सर्वे शक्नुवन्ति एक एव वयुनाविदेवंविधं कर्तुं शक्नोतीति कारणमाह - मही महती महनीया खलु देवस्य सवितुः परिष्टुतिः परितस्सर्वतः रूपकर्मबान्धवाध्यवसायेन कर्तुं न शक्यते; तस्मादेक एव वयुनावित् होत्रा विधातुं शक्नोति । तस्मान्महानयं देव इति सवितुः प्रशंसा । तस्मै सवित्रे इदं स्वाहुतमस्त्विति ।<br>
अन्य आह – मेधाविनो यजमानस्य सम्बन्धिनो विपश्चितो विप्रा युञ्जते । एक एव वयुनावित् होत्रा विदधाति । सा खलु सर्वा देवस्य सवितुः महती परिष्टुतिः सर्वतः प्रस्तुतिः प्रेरणेति यावत् । तस्मात्तदनुज्ञाता वयमिदं कर्मारभामहे इति भावः । &lsquo;तादौ च&rsquo; इति परेः प्रकृतिस्वरत्वम् ॥</p>
<h3 id="मनतर-225">मन्त्रः</h3>
<p>सु॒वाग्दे॑व॒ दुर्या॒ꣳ॒ आ व॑द देव॒श्रुतौ॑ दे॒वेष्वा घो॑षेथाम्।</p>
<h4 id="टक-222">टीका</h4>
<p>2अक्षोत्सर्जने जपति - सुवागिति ॥ हे देव देवनशील अक्षेषु सुवाक् शोभनवाक् भूत्वा दुर्यान्गृहान्यजमानस्य सम्बन्धिन आवद आभिमुख्येन वद, कल्यणीं गृहाणां शान्तिकरीं वाचं वदेत्यर्थः । &lsquo;नञ्सुभ्याम्&rsquo; इत्युत्तरपदान्तोदात्तत्वं सुवागिति । दुर्यानिति नकारस्य पूर्ववद्रुत्वादि । &lsquo;वरुणो वा एष दुर्वागुभयतो बद्धो यदक्षः&rsquo; इत्यादि ब्राह्मंणम् ।<br>
अथ देवश्रुतौ देवेष्वाघोषेथाम् इत्यस्य द्विवचनान्तत्वान्न पूर्वेण सम्बन्धः । आचार्यवचनाच्च, वाग्देव दुर्यानावदेत्येवं तत्र जपति इति । द्विवचनसम्बन्धादेवोपरितनेनाक्षधुरोऽवाञ्जने न च सम्बध्यते । न च प्रकरणादुत्कृष्य विकृतिमासाद्य यदयं करिष्यति तत्प्रतीयते । तस्मादत्रैव विनियोगः कल्पयितव्यः । स च वचनात् पुल्लिङ्गाच्चाक्षद्वयोत्सर्जनजपे युक्त इव लक्ष्यते ।<br>
अयमर्थः - देवाश्शृण्वन्ति यौ तौ देवश्रुतौ । कर्मणि क्विप्, निष्ठायां वा, &lsquo;परादिश्छन्दसि बहुलम्&rsquo; इति उत्तरपदाद्युदात्तत्वम् । हे अक्षौ ईदृशौ युवां आत्मीयोत्सर्जनेन देवेष्वाघोषेथाम्, अयं यजमानो युष्मान्यजत इत्येवं महता शब्देन घोषणं कुरुतम् । घुषि कान्तिकरणे उदात्त अनुदात्तेत् भौवादिकः ॥</p>
<h3 id="मनतर-226">मन्त्रः</h3>
<p>[संयुक्तमन्त्रः -आ नो॑ वी॒रो जा॑यताङ्कर्म॒ण्यो॑
यꣳ सर्वे॑ऽनु॒जीवा॑म॒ यो ब॑हू॒नामस॑द्व॒शी । ]</p>
<h3 id="मनतर-227">मन्त्रः</h3>
<p>आ नो॑ वी॒रो जा॑यताङ्कर्म॒ण्यो॑ &hellip;.</p>
<h4 id="टक-223">टीका</h4>
<p>8अक्षधुरमवाञ्जयति - आ न इति ॥ नः अस्माकं वीरः पुत्रादिकः कर्मण्यः कर्मयोग्यः आजायताम् । &lsquo;कर्मणि साधुः&rsquo; इति यत् ।</p>
<h3 id="मनतर-228">मन्त्रः</h3>
<p>यꣳ सर्वे॑ऽनु॒जीवा॑म॒ यो ब॑हू॒नामस॑द्व॒शी ।</p>
<h4 id="टक-224">टीका</h4>
<p>पुनरपि विशेष्यते - यं सर्वेपि च वयमनुजीवामः । लेटि सलोपः । यश्च बहूनां वशी नियन्तृत्वादिशक्तिमान् असत् स्यात् । अस्तेर्लेटि &lsquo;इतश्च लोपः&rsquo;, &lsquo;लेटोडाटौ&rsquo; इत्यडागमः ।</p>
<p>इयं च विराड् गायत्री, प्रथमे पादे द्व्यक्षराधिक्यात् । पुरउष्णिक्प्रथमस्य पादस्य द्वादशाक्षरत्वात्, द्वाभ्यामूनत्वाच्च विराडुष्णिक् । तत्र &lsquo;यं सर्वेनुजीवामः&rsquo; इति द्वितीयः पादः ॥</p>
<h3 id="मनतर-229">मन्त्रः</h3>
<p>इ॒दँव्विष्णु॒र्वि च॑क्रमे त्रे॒धा नि द॑धे प॒दम् ।<br>
समू॑ढमस्य [25] पा॒ꣳ॒सु॒रे ।।</p>
<h4 id="टक-225">टीका</h4>
<p>4दक्षिणस्यां चक्रवर्तिन्यां जुहोति - इदमिति गायत्र्या ॥
इदं विश्वं विष्णुः व्यापी भगवान्विचक्रमे विभज्य क्रमतेस्म । &lsquo;वृत्तिसर्गतायनेषु क्रमः&rsquo; इति वृत्तावात्मनेपदम् । &lsquo;वेः पादविहरणे&rsquo; इति वा । कतिधा विचक्रम इत्यत आह - त्रेधा त्रिधा पदं पादं निदधे स्थापयामास पृथिव्यामन्तरिक्षे दिवि चेत्याधारभेदेन पदस्य त्रैविध्यम् । त्रीणि पदानीति यावत्, यथा &lsquo;त्रीणि पदा वि चक्रमे&rsquo; इति । &lsquo;एधाच्च&rsquo; इत्येधाप्रत्ययः । यस्मादेवं तस्मादस्य विष्णोः पांसुरे पांसुमति पादे । रः मत्वर्थीयः । यद्वा - सिध्मादिलक्षणो लः, रलयोरेकत्वं स्मर्यते । पांसवो रजांसि लोका उच्यन्ते । तैः रजःकरण[कण ]कल्पैः तद्वति विष्णोः पदकमले समूढं सम्यगूढं तेनैव समवस्थापितम् । किमिदं विश्वां यद्विचक्रमे । &lsquo;गतिरनन्तरः&rsquo; इति गतेः प्रकृतिस्वरत्वम् । अस्येति &lsquo;इदमोन्वादेशेऽशनुदात्तः&rsquo; इत्यशादेशोनुदात्तः । य इममर्थमकरोत्स विष्णुरनेन होमेनेमं यज्ञं समापयत्विति भावः ।</p>
<p>अपरा योजना - इदं विष्णुरेव स्वयं विचक्रमे विक्रमते यद्धविर्धानं विक्रमते गच्छति । &lsquo;छन्दसि लुङ्लङ्लिटः&rsquo; इति लिट् । विष्णोरेवेदं क्रमणं यद्धविर्धानस्येति यावत् विष्णुर्विशेष्यते - त्रेधा निदधे पदं तस्मादस्य हविर्धानस्य पांसुरे पांसुमति च मार्गे समूढं सम्यगूढं प्रापितमिदमाज्यमस्त्विति । अन्ये पुनराहुः - इदं विश्वं विष्णुर्व्यापी आदित्यात्मा विचक्रमे विक्रमते विभज्य प्राप्नोति त्रेधा पृथिव्यामन्तरिक्षे दिवि च पदं निदधाति अग्निविद्युर्त्सूयात्मना त्रिषु स्थानेषु पादन्यासं करोति । अस्य विष्णोः पांसुरे त्वन्तरिक्षे स[य]त्पदं विद्युद्रूपं तदेव समूढं सम्मूढं कारणानित्यत्वात्सर्वदान दृश्यते । (मनो) यथेतरे ज्योतिषी सम्यग्गृह्येते दृष्ट्या सोयमादित्य इदं यज्ञमनेन होमेन समापयत्विति ॥</p>
<h3 id="मनतर-230">मन्त्रः</h3>
<p>इरा॑वती धेनु॒मती॒ हि भू॒तꣳ सू॑यव॒सिनी॒ मन॑वे यश॒स्ये᳚ ।<br>
व्य॑स्कभ्ना॒द्रोद॑सी॒ विष्णु॑रे॒ते दा॒धार॑ पृथि॒वीम॒भितो॑ म॒यूखैः᳚ ॥</p>
<h4 id="टक-226">टीका</h4>
<p>5उत्तरस्यां वर्तन्यां जुहोति - इरावतीति त्रिष्टुभा ॥</p>
<p>द्यावापृथिव्यात्मना स्तूयते; हे हविर्धानात्मिके द्यावापृथिव्यौ इरावती इरावत्यौ अन्नवत्यौ भूतं भवतं यज्ञसाधनद्वारेण । लोटि &lsquo;बहुळं छन्दसि&rsquo; इति शपो लुक्, &lsquo;हि च&rsquo; इति निघातप्रतिषेधः । धेनुमती धेनुमत्यौ च भवतम् । &lsquo;ह्रस्वनुड्भ्यां मतुप्&rsquo; इति मतुप उदात्तत्वम् । हिशब्दश्चार्थे, इरावती धेनुमती च भवतमिति । &lsquo;वा छन्दसि&rsquo; इति द्वयोरपि पूर्वसवणदीर्घत्वम् । हविर्धानविशेषणत्वे &lsquo;नपुंसकाच्च&rsquo; इति शीभावः । सूयवसिनी शोभनैर्यवसैरभ्यवहार्यैस्तद्वत्यौ, सूयवसिन्यौ च भवतम् । सोस्सांहितिको दीर्घः । यशस्ये यशसो निमित्ते च भवतम् । &lsquo;गोद्व्यचः&rsquo; इति यत्प्रत्ययः । मनवे मन्त्रवते मननवते यजमानाय इत्थं भवतमिति । कस्मादेवमुच्यत इति चेत्, श्रूयतां युवयोर्महाभाग्यम् - एते युवां रोदसी रोदस्संज्ञां भजमाने विष्णुरेव प्रजापत्यात्मा स्वयं व्यस्कभ्नात् विभज्य स्थापितवान् अधः उपरि च; यथा &lsquo;यदप्स्ववापद्यत । सा पृथिव्यभवत्&rsquo; इत्यादि । तदानीं युवां रोदस्संज्ञे चाभूतमिति भावः ।<br>
किञ्च - विस्तीर्णां वा पृथिवीमन्तरिक्षं च । पृथिवीशब्देन प्रथि[पृथु]त्वात्त्रयो लोकाः उच्यन्ते; यथा - &lsquo;यो द्वितीयस्यां तृतीयस्यां पृथिव्याम्&rsquo; इति । इमां च विष्णुर्दाधार अविचलितां स्थापयामास । अभितः अधस्तादुपरिष्टाच्च मयूखैरंशुभिः । &lsquo;पर्यभिभ्यां च&rsquo; इति तसिल् । धारयतेश्छान्दसे लिटि व्यत्ययेनाम्प्रत्ययो न क्रियते ।<br>
यद्वा - &lsquo;बहुलमन्यत्रापि संज्ञाच्छन्दसोः&rsquo; इति प्रत्ययोत्पत्तेः प्रागेव णेर्लोपः, &lsquo;तुजादीनाम्&rsquo; इत्यभ्यासस्य दीर्घत्वम् । एवं महाभागधेयाध्यां युवाभ्यां किन्नाम कर्तुं न शक्यते? तस्माद्यथोक्तं भवतमिति ।<br>
आदित्यपक्षे - व्यस्कभ्नात् रोदसी विष्णुरादित्य एते युवां विविधं स्थापयति । तत एते एवं स्थापिते दाधार धारयति पृथिवीमभितः पृथिव्यामन्तरिक्षस्याधस्तादुपरिष्टाच्च । &lsquo;अभितः पीरतः&rsquo; इति द्वितीया । मयूखैः रश्मिभिरधोमुखैः पृथिवीं, ऊर्ध्वमुखैश्च दिवं, स्वयं मध्ये अन्तरिक्षे वर्तमानः इति । तस्मादनयाहुत्या युवामन्नादिमत्यौ भवतम् । युवां युवयोरन्तराळं च विष्णुरपि दृढीकरोत्विति ॥</p>
<h3 id="मनतर-231">मन्त्रः</h3>
<p>प्राची॒ प्रेत॑मध्व॒रङ्क॒ल्पय॑न्ती ऊ॒र्ध्वँय्य॒ज्ञन्न॑यत॒म्मा जी᳚ह्वरतम् ।</p>
<h4 id="टक-227">टीका</h4>
<p>हविर्धाने प्रवर्तयन्ति - प्राची इति द्विपदया त्रिष्टुभा जगत्या वा ॥<br>
हे हविर्धाने प्रची प्रागंचितगमनवती प्रेतं प्रकर्षेणेतं गच्छतम् । अध्वरं बाधकरहितं यज्ञं कल्पयन्ती अभिमतसम्पादनसमर्थं कुर्वाणे । &lsquo;शप्श्यनोर्नित्यम्&rsquo; इति नुम् ।<br>
किञ्च – ऊर्ध्वं उपरि देवान्प्रति यज्ञं नयतं प्रापयतम् ।<br>
किञ्च - माजीह्वरतं मा कुटिलं कार्ष्टम्, मा अदेवगामिनं कुरुतम् । ह्वृ कौटिल्ये, हेतुमण्ण्यन्ताल्लुङि चङादि ॥</p>
<h3 id="मनतर-232">मन्त्रः</h3>
<p>अत्र॑ रमेथाँ॒व्वर्ष्म॑न्पृथि॒व्याः　।</p>
<h4 id="टक-228">टीका</h4>
<p>7अध्वर्यू हविर्धाने स्थापयतः - अत्रेति विराजैकपदया ॥ अत्रैतस्मिन्वर्ष्मन् पृथिव्यास्सम्बन्धिन्युच्छ्रिते देशे रमेथाम् अत्रैव स्थातुं रुचिं भजतम् । &lsquo;सुपां सुलुक्&rsquo; इति वर्ष्मणस्सप्तम्या लुक् । &lsquo;नञ्सम्बुद्ध्योः&rsquo; इति नलोपाभावः । &lsquo;उदात्तयणः&rsquo; इति पृथिव्या विभक्तेरुदात्तत्वम् ॥</p>
<h3 id="मनतर-233">मन्त्रः</h3>
<p>[संयुक्तमन्त् - दि॒वो वा॑ विष्णवु॒त वा॑ पृथि॒व्या म॒हो वा॑ विष्णवु॒त वा॒ऽन्तरि॑ख्षा॒द्धस्तौ॑ पृणस्व ब॒हुभि॑र्वस॒व्यै॑रा प्र य॑च्छ [26] दख्षि॑णा॒दोत स॒व्यात् ।।]</p>
<p>दि॒वो वा॑ विष्णवु॒त वा॑ पृथि॒व्या म॒हो वा॑ विष्णवु॒त वा॒ऽन्तरि॑ख्षात् ।<br>
हस्तौ॑ पृणस्व ब॒हुभि॑र्वस॒व्यै॑रा प्र य॑च्छ दख्षि॑णा॒दोत स॒व्यात् ।।</p>
<h4 id="टक-229">टीका</h4>
<p>8अध्वर्यू हविर्धानयोर्मध्यौ निघ्नतः - दिव इति त्रिष्टुभा ॥</p>
<p>हे विष्णो व्यापकात्मन् दिवो वा देवलोकाद्वा उत वा अपि वा पृथिव्याः महो वा महतो वा इतो दिवः पृथिव्याश्च महतोन्यस्माद्वा कुतश्चिन्महर्लोकादेः । महतेः क्विबन्तात् पञ्चम्येकवचने &lsquo;सावेकाचः&rsquo; इति विभक्तेरुदात्तत्वम् । हे विष्णो । पुनरामन्त्रणमादरार्थम् । अथवा अन्तरिक्षात् आनीतैरित्यवगम्यते । बहुभिर्वसव्यैः बहूनां धनानां समूहैः । &lsquo;वसोस्समूहे च&rsquo; इति यत् । हस्तौ मदीयौ पृणस्व पूरय, महाधनं मां कुर्वित्यर्थः । हस्त पूरणत्वेन महाधनत्वं लक्ष्यते । लोके हि महाधनः पूर्णहस्त इत्युच्यते, धनहीनो रिक्तहस्त इति । तस्माद्बहुभिर्धनराशिभिः वर्धमानं मां कुर्विति प्रतिपादितं भवति ।<br>
पुनरपि देवस्यौदार्यातिशयप्रकटनार्थमाह - आ दक्षिणाद्धस्तात्प्रसारितात् उत अपि च आ च सव्याद्धस्तात् वसुराशिं प्रयच्छ, प्रसारितयोर्दक्षिणसव्ययोर्हस्तयोः अन्तराळं यावता धनपुञ्जेन पूर्यते तावद्देहीत्यर्थः । अथ वा बहुभिर्वसव्यैः द्युलोकादिभ्य आनीतैस्त्वदीयौ हस्तौ पूरय, प्रभूतं धनराशिं हस्ताभ्यां गृहाणेत्यर्थः । ततस्तं प्रभूतं धनराशिं दक्षिणाद्धस्तादाप्रयच्छ, सव्याच्चाप्रयच्छ । तस्मादाभिमुख्येन धनराशिं निस्सारय, हस्त[विशेषो] न निरूपणीयः । अधि[आ]कारेणाभिमुख्यं योस्याध्वनो ग्रामादागच्छतीति यथा । अत एव द्वाभ्यामपि पञ्चम्यन्ताभ्यामावृत्तस्सम्बध्यते । प्रशब्दंस्तु विपर्यासान्नावर्तते । &lsquo;दक्षिणस्यादिगाख्यायाम्&rsquo; इति दक्षिणशब्द आद्युदात्तः ॥</p>
<h3 id="मनतर-234">मन्त्रः</h3>
<p>[संयुक्तमन्त्रः - विष्णो॒र्नुकँ॑व्वी॒र्या॑णि॒ प्र वो॑चँ॒य्यᳶ पार्थि॑वानि विम॒मे रजाꣳ॑सि॒ यो अस्क॑भाय॒दुत्त॑रꣳ स॒धस्थँ॑व्विचकमा॒णस्त्रे॒धोरु॑गा॒यः]</p>
<p>विष्णो॒र्नुकँ॑व्वी॒र्या॑णि॒ प्र वो॑चँ॒य्यᳶ पार्थि॑वानि विम॒मे रजाꣳ॑सि।<br>
यो अस्क॑भाय॒दुत्त॑रꣳ स॒धस्थँ॑व्विचकमा॒णस्त्रे॒धोरु॑गा॒यः ।।</p>
<h4 id="टक-230">टीका</h4>
<p>9अध्वर्यू मेध्यौ बध्नीतः - विष्णोर्नुकमिति त्रिष्टुभा ॥<br>
नुकमिति क्षिप्रनाम । विष्णोर्वीर्याणि वीरकर्माणि प्रवोचं प्रकर्षेण ब्रवीमि । छान्दसो लुङ् । &lsquo;बहुलं छन्दस्यमाङ्योगेपि&rsquo; इत्यडभावः । विष्णुर्विशेष्यते - यः पार्थिवानि पृथिव्यन्तरिक्षद्युलोकभवानि । पृथिवीशब्देन त्रयो लोका उच्यन्ते, यथा &lsquo;यो द्वितीयस्यां तृतीयस्यां पृथिव्याम्&rsquo; इति । &lsquo;पृथिव्या ञाञौ&rsquo; इत्यञ्प्रत्ययः । यः पार्थिवानि रजांसि ज्योतींषि आग्नाविद्युत्सूर्यात्मकानि विममे विनिर्मितवान् । यद्वा - पार्थिव्नि पृथुषु भवानि रजांसि वसूनी विममे ।</p>
<p>किञ्च - य उत्तरं सधस्थं संहस्थानं सर्वेषामन्तरिक्षम् । &lsquo;सुपि स्थः&rsquo; इति कः । &lsquo;सधमाधस्थयोः&rsquo; इति सधादेश । तदस्कभायत् अस्तम्भयत् अधारयत् । अस्कभ्नादिति वक्तव्ये &lsquo;स्तन्भुस्तुन्भुस्कन्भुस्कुन्भुस्कुञ्भ्यः श्नुश्च&rsquo; इति श्नाप्रत्ययः । &lsquo;छन्दसि शायजपि&rsquo; इति व्यत्ययेन हेरभावेपि श्नश्शायजादेशः ।<br>
किं कुर्वन्नित्याह – विचक्रमाणस्त्रेधा त्रिषु लोकेषु विभज्य क्रममाणः पदत्रयं कुर्वन् । लिटः कानजादेशः । उरुगायः उरुभिर्महात्मभिर्गायत इति उरुगायः । कै गै शब्दे, घञि &lsquo;आतो युक्चिण्कृतोः&rsquo; इति युक्, थाथादिना उत्तरपदान्तोदात्तत्वम् । यद्वा - उरुभिर्गन्तव्यः । गाङ् गतौ । य इत्थमित्थमकरोत्तस्य विष्णोर्वीर्यार्णि प्रवोचम् स मेधीदार्ढ्यं करोत्विति ॥</p>
<h3 id="मनतर-235">मन्त्रः</h3>
<p>विष्णो॑ र॒राट॑मसि　।</p>
<h4 id="टक-231">टीका</h4>
<p>10रराटीमासञ्जयति - विष्णो रराटमसीति ॥ हे रराटि विष्णोर्यज्ञात्मनो ललाटमिव प्रधानमसि । कपिलकादित्वाल्लत्वं विकल्प्यते ॥</p>
<h3 id="मनतर-236">मन्त्रः</h3>
<p>विष्णोः᳚ पृ॒ष्ठम॑सि ।</p>
<h4 id="टक-232">टीका</h4>
<p>11मध्यमं छदिरधिनिदधाति - विष्णोरिति ॥ विष्णोः पृष्ठं पृष्ठसदृशमसि ॥</p>
<h3 id="मनतर-237">मन्त्रः</h3>
<p>विष्णो॒श्श्नप्त्रे᳚ स्थः ।</p>
<h4 id="टक-233">टीका</h4>
<p>12पार्श्वयोच्छदिषी निदधाति - विष्णोः श्नप्त्रे स्थ इति ॥ श्नप्त्रे शोधके स्थः । सकारस्य शकारापत्तिः । स्नपतिश्छान्दसश्शुद्धिकर्मा, औणादिकष्ट्रन्प्रत्ययः । स्नातेर्वा णिचि पुगादिः ॥</p>
<h3 id="मनतर-238">मन्त्रः</h3>
<p>विष्णो॒स्स्यूर॑सि ।</p>
<h4 id="टक-234">टीका</h4>
<p>13दक्षिणबाहौ कुशमुपसङ्गृह्य स्यन्द्यां प्रवर्तयति - विष्णोस्स्यूरिति ॥ विष्णोः स्यूः सेवनी त्वमसि यज्ञस्य । षिवु तन्तुसन्ताने, &lsquo;क्विप्च&rsquo; इति क्विप् &lsquo;छ्वोश्शूडनुनासिके च&rsquo; इत्यूठ् ॥</p>
<h3 id="मनतर-239">मन्त्रः</h3>
<p>विष्णो᳚र्ध्रु॒वम॑सि ।</p>
<h4 id="टक-235">टीका</h4>
<p>14द्वारग्रन्थिं करोति - विष्णोर्ध्रुवमसीति ॥ विष्णुना भ्रुवमचलितं करणीयमसि ॥</p>
<h3 id="मनतर-240">मन्त्रः</h3>
<p>वैष्ण॒वम॑सि॒, विष्ण॑वे त्वा +++(अभिमृशामि)+++ ॥ [27]</p>
<h4 id="टक-236">टीका</h4>
<p>15हविर्धानमण्डपमभिमृशति - वैष्णवमिति ॥ वैष्णवं विष्णुदेवत्यं त्वमसि । अतो विष्णवे त्वामभिमृशामि । &lsquo;वैष्णवं हि देवतया हविर्धानम्&rsquo; इति ब्राह्मणम् ॥</p>
<p>इति द्वितीये प्रपाठके त्रयोदशोनुवाकः</p>
<ul>
<li>काम्येष्टिकाण्डान्तर्गते  २-२-२ अनुवाके समाम्नातायां राक्षोघ्नेष्टौ सङ्गतमन्त्राः
<ul>
<li>सामिधेन्यः १-१५ मन्त्राः</li>
<li>पुरोनुवाक्या १६ मन्त्रः</li>
<li>याज्ये द्वे १७-१८  मन्त्रौ</li>
</ul>
</li>
</ul>
<h2 id="अनवक---१४-कमयसमधनइषटयजयपरनवकय">अनुवाकः   १४ काम्य(सामिधेनी)इष्टियाज्यापुरोनुवाक्याः</h2>
<h3 id="मनतर-241">मन्त्रः</h3>
<p>कृ॒णु॒ष्व पाज॒ᳶ प्रसि॑ति॒न्न पृ॒थ्वीँय्या॒हि राजे॒वाम॑वा॒ꣳ॒ इभे॑न ।<br>
तृ॒ष्वीमनु॒ प्रसि॑तिन्द्रूणा॒नोऽस्ता॑सि॒ विध्य॑ र॒ख्षस॒स्तपि॑ष्ठैः ॥</p>
<h4 id="टक-237">टीका</h4>
<p>14&rsquo;अग्नये रक्षोघ्ने पुरोडाशमष्टाकपालं निर्वपेद्यं रक्षांसि सचेरन्&rsquo; इत्यस्या इष्टेः पञ्चदश सामिधेन्यः । ततः परे याज्यानुवाक्ये । उपहोमार्था ततः परा याज्याविकल्पो वा । सर्वा अग्निदेवत्याः, &lsquo;तपूष्यग्ने&rsquo; इत्यादिदर्शनात् । वैश्वदेवं काण्डम् । त्रैष्टुभस्सर्वोनुवाकः । तत्र प्रथमा - कृणुम्ष्व पाज इति ॥<br>
हे अग्ने कृणुष्व कुरुष्व । कृवि हिंसाकरणयोः व्यत्ययेनात्मनेपदम् ' धिन्विकृण्व्योरच&rsquo; इत्युप्रत्ययः, अकारोन्तादेशः । करोतेर्विकरणव्यत्ययेन वा श्नुः । सतिशिष्टो विकरणस्वरो लसार्वधातुकस्वरेण बाध्यते । पाजः बलम् । &lsquo;पातेर्जुक्च&rsquo; इत्यसुन् । बलेन हि पाल्यते जनः । प्रसितिं न प्रसितिमिव । उपरिष्टादुपचारत्वान्नकार उपमार्थीयः । प्रसितिः प्रसयनात् । प्रकर्षेण सीयते बध्यत इति प्रसितिः बहुसूत्रनिर्मिता मृगग्राहिणी पाश्यानाम, मत्स्यग्रहणं जालं नाम, पक्षिग्रहणं च विसरो नाम प्रसितिरुच्यते । &lsquo;तादौ च निति कृत्यतौ&rsquo; इति गतेः प्रकृतिस्वरत्वम् । पृथ्वीं विस्तीर्णाम् । यथा लुब्धको मृगग्रहणार्थं पाश्यां करोति वनगहनेषु स्थापयति, यथा वा मत्स्यग्रहणार्थं जालं करोति जले प्रसारयति, यथा पक्षिग्राही तद्ग्रहणार्थं विसरं करोति नदीपुळिनादौ विसारयति, तथा त्वमपि महद्बलं रक्षांसि हन्तुं कृणुम्ष्व अग्रतो विस्तारयेत्यर्थः । अथ तथा कुर्वन्याहि राजेव ।</p>
<p>केचिदाहुः - आङ्पूर्वो यातिर्द्रष्टव्यः, यागसाधनार्थमागमनस्याभिप्रेतत्वात्,, यागोत्तरकालं हि रक्षोहननार्थं गन्तव्यमिति । अत्र ब्रूमः - याहीत्येव समीचीनम् ।<br>
ननु यागोत्तरकालं गन्तव्यं तेन रक्षोहननार्थम् । मैवं वोचः, न हि देवो विश्वात्मा कुतश्चिदायाति । न क्वचिद्याति । स्तुतिः खल्वियं क्रियते स्वाभिलषितसम्पादनानुरूपा &lsquo;याहि, आयाहि, उत्तिष्ठ, प्रत्यातनुष्व, ऊर्ध्वो भव&rsquo; इत्यादि स्वरूपा । एतैश्च स्तुतिपदैस्तुष्टा देवता पुरुषमभिलषितेन फलेन योजयति । तस्माद्रक्षोहननार्थं त्वरितं यातव्यमायातव्यं वा, यागो निर्वर्तित एव मन्तव्य इत्येवं रूपा स्तुतिर्भवत्येवेति किमश्रुतपदाध्याहारेणेति ।</p>
<p>किञ्च - यागमागच्छतो देवस्य किं बलादिपरिग्नहणेन । हन्तव्यसकाशं गच्छतो हि बलादिना कार्यम् । तस्माद्यथोक्तं बलमादाय हन्तव्यसकाशं गच्छ राजेव, राजा यथा महतीं सेनां कर्षन् शत्रुदेशं गच्छति । राजा विशेष्यते - अमवानमात्यवान् । अमा वर्तन्त इत्यमाः । अप्रत्ययश्छान्दसः । &lsquo;तद्धिताः&rsquo; इति बहुवचननिर्देशाद्वा । यद्वा - शत्रूणां मनआदिभञ्जनान्यायुधानि अमशब्देनोच्यन्ते । अमवानिति वृद्ध्यभावश्छान्दसः &lsquo;न कम्यमिचमाम्&rsquo; इति वचनात् । पचाद्यचि वा वृषादिर्द्रष्टव्यः । अमनशब्दस्यैव वान्त्याक्षरलोपः । यथाहुः - &lsquo;द्वौ चापरौ वर्णविकारनाशौ&rsquo; इति ।<br>
इभेन ।<br>
अत्र नैरुक्ता बहुधा वदन्ति - &ldquo;इरयान्नेनेडोभयेन भयनिवृत्त्यर्थं प्राप्त इभः इतमपगतं भयमस्येति वा इभः वीतभयः हस्ती वा&rdquo; इति । एतदुक्तं भवति; - यथा राजा अमात्ययुक्तश्शत्रूणां भञ्जनैरायुधादिभिस्तद्वान् इभेन हस्तिना शत्रुवधादिकं साधयितुं युक्तो गच्छति, तथा त्वं महद्बलमादाय शत्रुबलनाशनसमर्थेन रोगादिना तद्वान् इभेन इरापुष्टेन वीतभयेन तद्वान् गजेन वा सह रक्षांसि हन्तुं याहीति । अमवानिति संहितायां नकारस्य यत्वानुनासिकौ पूर्ववत् । तृष्वीं क्षिप्रनामैतत् । प्रकृष्टा सितिस्सेना प्रसितिः । अव्ययपूर्वपदप्रकृतिस्वरत्वम् । अनुद्रूणानः अनुद्रवन्ननुधावन् ।</p>
<p>एतदुक्तं भवति - मन्त्रिभिर्बहुलं समस्तं बलमग्रतः प्रसारयेतीरितां क्षिप्रगामिनीं प्रकृष्टां सेनामग्रतः प्रसारितां द्रवन्तीमनुद्रवन् राजेव यहीति । यद्वा - तृष्वीं क्षिप्रमागच्छन्तीं प्रसितिं परसेनां अनुद्रूणानः अनुक्रमेण हिंसन् याहीति । द्रूञ् हिंसायां क्रैयादिकः, पूर्वस्मिन्पक्षे द्रवतेस्ताच्छीलिकश्चानश्, व्यत्ययेन श्ना धातोश्च दीर्घत्वम् । अथैवं यात्वा रक्षसः राक्षसान् विध्य ताडय । तपिष्ठैः तप्तृतमैः तप्तृशब्दादिष्ठनि &lsquo;तुरिष्ठेमेयस्सु&rsquo; इति तृशब्दस्य लोपः । कस्मादित्थमुच्यत इति चेत्, अस्तासि साधु निरसितासि शत्रूणाम्।</p>
<p>यद्वा - शत्रुसम्बन्धिनाममोघानां शस्त्राणामस्ता निरसिता निवारयिता त्वमसि । तस्मात्तपिष्ठैस्त्वदीयैरायुधैः तान्विध्येति । अस्यतेस्साधुकारिणि तृन् । रधादित्वादिड्विकल्प्यते । विध्येति तिङः परत्वान्न निहन्यते । रक्षश्शब्दोयमसुनन्तः । रक्षाहेतुत्वादपादानेऽसुन् । क्षरेर्वा हिंसार्थात्कर्तर्यसुन्याद्यन्तविपर्ययः; यथोक्तं &lsquo;वर्णागमो वर्णविपर्ययश्च&rsquo; इति । अयं चार्धर्चादित्वादुभयलिङ्गः । तत्र नपुंसकत्वे &lsquo;नब्विषयस्यानिसन्तस्य&rsquo; इत्याद्युदात्तत्वम् । यथा - &lsquo;रक्षसामपहत्यै&rsquo; &lsquo;रक्षांसि जिघांसन्ति&rsquo; इति । पुल्लिङ्गे अस्य त्वन्तोदात्तत्वं भवति; यथा - &lsquo;रक्षसः पाह्यस्मान्&rsquo; इत्यादौ । एवमस्यापि पुल्लिङ्गत्वादन्तोदात्तत्वम् । &lsquo;नब्विषयस्य&rsquo; इति नियमेन नित्स्वरो बाध्यते, यथा - &lsquo;दक्षेरिनन्विधीयत&rsquo; इति दक्षिणशब्देनान्तोदात्तेन भवितव्यम् । यथा - &lsquo;दक्षिणा दिक् । इन्द्रो देवता&rsquo; इत्यादौ &lsquo;दक्षिणस्या दिगाख्यायाम्&rsquo; इति नियमाद्दिगाख्याया अन्यत्राद्युदात्तत्वम् । यथा &lsquo;दक्षिणां प्रतिग्रहीष्यन्&rsquo; &lsquo;आ प्र यच्छ दक्षिणात्&rsquo; इत्यादिषु । एवमत्रापि द्रष्टव्यम् ॥</p>
<h3 id="मनतर-242">मन्त्रः</h3>
<p>तव॑ भ्र॒मास॑ आशु॒या प॑त॒न्त्यनु॑ स्पृश धृष॒ता शोशु॑चानः ।<br>
तपूꣳ॑ष्यग्ने जु॒ह्वा॑ पत॒ङ्गानस॑न्दितो॒ वि सृ॑ज॒ विष्व॑गु॒ल्काः ॥</p>
<h4 id="टक-238">टीका</h4>
<p>2अथ द्वितीया - तवेति ॥ हे अग्ने तव भ्रमासः भ्रमणशीलाः विष्फुलिङ्गाः । पचाद्यच् &lsquo;आज्जसेरसुक्&rsquo; । आशुया आशवः । &lsquo;सुपां सुलुक्&rsquo; इत्यादिना जसो याजादेशः । पतन्ति निष्पतन्ति । यद्वा - आशु निष्पतन्ति, क्रियाविशेषणत्वान्नपुंसकत्वम् । द्वितीयैकवचनस्य लुगपवादो याजादेशः । अनुस्पृश ये निष्पतन्ति तैर्भ्रमैः रक्षश्शरीराण्यनुक्रमेण स्पृश दहेति यावत् । धृषता अभिभवित्रा । धृष प्रसहने चुरादिराधृषीयः, व्यत्ययेन शः, &lsquo;शतुरनुमः&rsquo; इति विभक्तेरुदात्तत्वम् । भावप्रधानोयं, धर्षकत्वेनेत्यर्थः । शोशुचानः भृशं दीप्यमानः । यङ्लुगन्ताद्व्यत्ययेनात्मनेपदम्, &lsquo;अभ्यस्तानामादिः&rsquo; इत्याद्युदात्तत्वम् ।</p>
<p>इदानीं दहनोपाय उच्यते - तपूंषि तापानौष्ण्यलक्षणान् तपनशीलान् । तपेरुसि प्रत्ययः । पतङ्गान् पतनशीलान् । पतेरङ्गच्प्रत्ययः । उल्काः उज्ज्वलाः महाज्वालाः । पृषोदरादिः । एवमेतत्त्रितयं विष्वग्विसृज इतश्चेतश्च निस्सारय । विषु नाना अञ्चतीति ऋत्विगादिना क्विन्प्रत्ययः । &lsquo;न्यधी च&rsquo; इति चकारस्यानुक्तसमुच्चयार्थत्वात् पूर्वपदप्रकृतिस्वरत्वम् । व्यत्ययेन वाव्ययपूर्वपदप्रकृतिस्वरत्वम् । जुह्वा असन्दितः अयन्त्रितः; अग्निर्हि जुहूं दृष्ट्वा यन्त्रित इव भवति न क्वचिद्याति, न चान्यत्करोति, तामेवाज्यवतीं व्याप्रियमाणां पश्यन्तया बद्ध इव भवति, तस्मात्तथा माभूरिति प्रार्थयते ।<br>
जुह्वा विभक्तेः &lsquo;उदात्तयणो हल्पूर्वात्&rsquo; इत्युदात्तस्य &lsquo;नोङ्धात्वोः&rsquo; इति प्रतिषेधे &lsquo;उदात्तस्वरितयोर्यणः&rsquo; इति स्वरितत्वं प्रवर्तते । सर्म्पूवाद्द्यतेः निष्ठायां &lsquo;द्यतिस्यतिमास्थामित्तिकिति&rsquo; इतीत्वम्, अव्ययपूर्वपदप्रकृतिस्वरत्वम् ।<br>
अन्य आह - असन्दितः केनचिदप्यखण्डितप्रसरस्सन् इत्थं कुरु । तत्र कारणमाह - जुह्वा जुहूस्थेनाज्येनेत्यर्थः ॥</p>
<h3 id="मनतर-243">मन्त्रः</h3>
<p>प्रति॒ स्पशो॒ वि सृ॑ज॒ तूर्णि॑तमो॒ भवा॑ पा॒युर्वि॒शो अ॒स्या अद॑ब्धः ।<br>
यो नो॑ दू॒रे अ॒घशꣳ॑सः [28] यो अन्त्यग्ने॒ माकि॑ष्टे॒ व्यथि॒रा द॑धर्षीत् ।</p>
<h4 id="टक-239">टीका</h4>
<p>अथ तृतीया - प्रतीति ॥ अग्न इति चतुर्थपादादिः, अत एव न निहन्यते । हे अग्ने नः अस्माकं यो दूरे स्थितः अघशंसः यो वा अन्ति अन्तिके । &lsquo;कादिलोपो बहुळम्&rsquo; इति कलोपः । अघं पापात्मकं शंसनमभिलाषः कीर्तनं वा यस्य सोघशंसः, बधादिकारी, दुरुक्तवदी वोच्यते । तथा प्रतिस्पशः पाशान् विसृज विस्तारय पाशैस्तं बधानेत्यर्थः । स्पश ग्रहणशोषणयोः, करणे सम्पदादिलक्षणः क्विप् । यद्वा - स्पश बाधने, बाधकान्यायुधादीनि तं प्रति विसृज । तूर्णितमः त्वरिततमस्सन् । त्वरतेः क्तिनि निष्ठावद्भावेन निष्ठानत्वे &lsquo;ज्वरत्वरस्रव्यविमवामुपधायाश्च&rsquo; इत्यूठ् ।</p>
<p>किञ्च - भव पायुः पालयिता अस्या विशः प्रजायाः । कस्याः? त्वामनुगतायाः अस्मदादिकायाः न पुनः प्रकृतायाः । अत एवान्वादेशाभावात् &lsquo;ऊडिदम्&rsquo; इति विभक्तेरुदात्तत्वं प्रवर्तते । &lsquo;सावेकाचः&rsquo; इति विशो विभक्तेरुदात्तत्वम् । &lsquo;द्व्यचोतस्तिङः&rsquo; इति संहितायामाख्यातस्य दीर्घत्वम् । &lsquo;कृवापाजिमि&rsquo; इत्युण्प्रत्ययः । अदब्धः अनुपहिंसितः केनापि ।</p>
<p>किञ्च - माकिः मा कश्चिदपि ते त्वामादधर्षीत् आधर्षयतु तव कश्चिदपि परिभवं माकार्षीदित्यर्थः । धृष प्रसहने चुरादिराधृषीयः द्विविकरणता, शपश्श्लुः, ततः परं सिच्, &lsquo;नेटि&rsquo; इति वृद्धिप्रतिषेधः । सिच्येव वा व्यत्ययेन द्विर्वचनम् । व्यथिः व्यथयिता । व्यथेरन्तर्भावितण्यर्थात् &lsquo;इन् सर्वधातुभ्यः&rsquo; इतीन् । ण्यन्तादेव वा &lsquo;अच इः&rsquo; इतीप्रत्यये &lsquo;बहुळमन्यत्रापि संज्ञाच्छन्दसोः&rsquo; इति णिलोपः । यथा - &lsquo;वर्धन्तु त्वा सुष्टुतयः&rsquo; इति वृषादिर्द्रष्टव्यः । ते इति &lsquo;क्रियाग्रहणं कर्तव्यम्&rsquo; इति सम्प्रदानत्वाच्चतुर्थी । &lsquo;चतुर्थ्यर्थे बहुळं छन्दसि&rsquo; इति षष्ठी चतुर्थ्यर्थे वा । कर्मणि षष्ठी वा, तेव्यथिरिति सम्बन्धात् । &lsquo;युष्मत्तत्तक्षुष्वन्तः पादम्&rsquo; इति ते इत्यस्मिन् परतः पूर्वस्य सकारस्य षत्वम् ॥</p>
<h3 id="मनतर-244">मन्त्रः</h3>
<p>उद॑ग्ने तिष्ठ॒ प्रत्याऽऽत॑नुष्व॒ न्य॑मित्राꣳ॑ ओषतात्तिग्महेते । <br>
यो नो॒ अरा॑तिꣳ समिधान च॒क्रे नी॒चा तन्ध॑ख्ष्यत॒सन्न शुष्क᳚म् ॥</p>
<h4 id="टक-240">टीका</h4>
<p>4अथ चतुर्थी - उदग्न इति ॥ हे अग्ने उत्तिष्ठ उत्थाय प्रत्यातनुष्व शत्रून्प्रत्यात्ततेजा भव । तथा च भूत्वा, हे तिग्महेते तीक्ष्णायुध अमित्रानस्मच्छत्रून् न्योषतात् नियमेन दह । उष दाहे । अमेरित्रप्रत्ययः । किञ्च - यो नः अस्माकं अरातिं अरातित्वं अस्मभ्यं वा अरातिं अदानं चक्रे कुरुते, योस्मभ्यं न किञ्चिदपि ददाति तं नीचा न्यग्भूतं धक्षि दह, अतसन्न काष्ठमिव शुष्कम् । दहेर्लेटि &lsquo;बहुळं छन्दसि&rsquo; इति शपो लुक् । न्यक्शब्दाद्व्यत्ययेन तृतीया &lsquo;अञ्चेश्छन्दस्यसर्वनामस्थानम्&rsquo; इति तस्या उदात्तत्वम् । हे समिधान सामिधेनीसमिद्भिर्दीप्यमान । पूर्ववच्छपो लुक् ॥</p>
<h3 id="मनतर-245">मन्त्रः</h3>
<p>ऊ॒र्ध्वो भ॑व॒ प्रति॑ वि॒ध्याध्य॒स्मदा॒विष्कृ॑णुष्व॒ दैव्या᳚न्यग्ने ।<br>
अव॑ स्थि॒रा त॑नुहि यातु॒जूना᳚ञ्जा॒मिमजा॑मि॒म्प्र मृ॑णीहि॒ शत्रू॑न् ॥</p>
<h4 id="टक-241">टीका</h4>
<p>5अथ पञ्चमी - ऊर्ध्व इति ॥ हे अग्ने ऊर्ध्वः उत्थितो भव । उत्थाय च प्रतिविध्य प्रत्येकं ताडय । यद्वा - प्रतियोद्धा भव । कस्यार्थे? अध्यस्मत् अस्मत्त उपरि अस्मत्पक्षे तिष्ठन् अस्मदर्थमित्यर्थः । यद्वा - अस्मत्त उपरि ये तिष्ठन्त्यस्मान्न्यग्भावयन्तः । तान् प्रतिविध्य प्रत्येकं ताडय । यद्वा - सप्तम्या लुक् । अस्मास्वधि प्रतिविध्य अस्मन्निमित्तं प्रतियोद्धा भव । अधिशब्देनापि सप्तम्यर्थ एव द्योत्यते । तदर्थं किं कर्तव्यमिति चेत् आविष्कृणुष्व प्रकाशय दैव्यानि देवस्थ तव स्वभूतानि वीर्याणि यानि तवैव सन्ति तानि प्रकाशय । &lsquo;देवाद्यञञौ&rsquo; इति यञ् । &lsquo;इदुदुपदस्य चाप्रत्ययस्य&rsquo; इति षत्वम् ।</p>
<p>किञ्च - यातुजूनां यातयितुं क्लेशयितुं प्राणिनो ये जवं कुर्वन्ति ते यातुजुवः । &lsquo;क्विब्वचि&rsquo; इत्यादिना क्विब्दीर्घौ । आमि छान्दसो नुट् । तेषां यातुधानानां स्थिराणि वीर्याणि अवतनुहि अवाचनिं कुरु नाशय । &lsquo;शेश्छन्दसि बहुळम्&rsquo; इति लुक् । &lsquo;उतश्च प्रत्ययाच्छन्दो वा वचनम्&rsquo; इति हेर्लोपो न क्रियते । एवं त्वदीयानि वीर्याण्याविष्कृत्य यातुधानानां च वीर्याणि शिथिलीकृत्य पश्चादित्थं प्रवर्तितव्यमित्याह - जामिं चाजामिं च शत्रून्प्रमृणीहि प्रकर्षेण मारय । म्रियतेरन्तर्भावितण्यर्थात् लोटि[टः] व्यत्ययेन श्ना, हेः पित्त्वाभावे ङित्त्वादीत्वम् । यद्वा - मृण हिंसायाम्, लोटि हेश्छान्दस ईडागमः, विकरणस्य लुक् । यत्कृतमेव क्रियते तज्जामि । अत्र प्रमृणीहीत्याख्यातसन्निधेर्मरणविषयं पौनरुक्त्यं विज्ञायते, उपचारेण तद्वति वृत्तिः ।</p>
<p>एतदुक्तं भवति; - शत्रून् प्रमृणीहि । किं विशेषेण? जामिं चाजामिं च शत्रुं मारय यः पूर्वं प्रहृतस्तमपि प्रहर, हतो यमिति मोपेक्षिष्ठाः, यश्च न प्रहृतः कुतश्चित्कारणात्तमपि प्रहर, वराकोयं न हन्तव्य इत्यादि चेतसि माकृथाः । इदमेव कार्त्स्न्यं प्रतिपादयितुं बहुवचनं प्रयुक्तम् । एकेन जामि मारणेन एकेनाजामिमारणेन देवस्य कृतार्थता माविज्ञायीति । यद्वा - द्वे अप्येते क्रियाविशेषणे, व्यत्ययने &lsquo;स्वमोर्नपुंसकात्&rsquo; इति न क्रियते । पुनरुक्तमपुनरुक्तं च शत्रून् मारयेति ॥</p>
<h3 id="मनतर-246">मन्त्रः</h3>
<p>स ते᳚ [29] जा॒ना॒ति॒ सु॒म॒तिँय्य॑विष्ठ॒ य ईव॑ते॒ ब्रह्म॑णे गा॒तुमैर॑त् ।<br>
विश्वा᳚न्यस्मै सु॒दिना॑नि रा॒यो द्यु॒म्नान्य॒र्यो वि दुरो॑ अ॒भि द्यौ᳚त् ॥</p>
<h4 id="टक-242">टीका</h4>
<p>6अथ षष्ठी - स त इति ॥ हे अग्ने यविष्ठ युवतम । यद्वा - हविर्देवानाम्मिश्रयितृतम । यौतेः तृजन्तादिष्ठन् । स ते तव जानाति सुमतिं शोभनां कल्याणकारिणीं मतिं स एव तवानुग्रहबुद्धिं यथावत् भजत इति यावत् । यद्वा - स एव त्वत्प्रसादात्सुमतिमात्महितं जानाति, स एवात्महिते प्रवर्तत इति यावत् । कृदुत्तरपदप्रकृतिस्वरत्वम्, &lsquo;मन्त्रे वृष&rsquo; इति मतिशब्दोन्तोदात्तः ।<br>
क इत्याह - य ईवते गमनवते प्रशस्तगतये कल्याणहेतुभूतागमनाय । यद्वा - गृहमागताय ब्रह्मणे परिबृढाय । तुभ्यं गातुमन्नं हविर्लक्षणं ऐरत् ईरयति ददाति । ईर क्षेपे, चुरादिराधृषीयः, छान्दसो लुङ् । इङ् गतौ, क्विबन्तात्प्रशंसायां मतुप्, &lsquo;छन्दसीरः&rsquo; इति मतुपो वत्वम् ।</p>
<p>यद्वा - ईवते गमनवते गमनकारिणे तुभ्यं यो गातुम्मार्गमैरत् करोति, मार्गं हविरादिसम्पन्नं प्रवर्तयति अलङ्कृतमिव राजमार्गम् । स एव सुमतिं जानाति । तस्मात्त्वया इत्थमस्यैवोपकर्तव्यमित्याह - अस्मै इत्थं त्वयि श्रद्धां कुर्वते यजमानाय यजमानार्थम् । अन्वादेशविषयत्वादनुदात्तत्वम् । रायो धनानि द्युम्नानि यशांसि दुरो गृहान्, एतानि विश्वान्यपि सुदिनानि शोभनानि दिनान्यभिलक्षीकृत्य, त्वं विद्यौत् विशेषेण द्योतस्व । यैर्द्युम्नादिभिश्शोभनानि दिनानि क्रियन्ते तानि सुदिनानि । &lsquo;आद्युदात्तं द्व्यच्छन्दसि&rsquo; इत्युत्तरपदाद्युदात्तत्वम्, &lsquo;नपुंसकमनपुंसकेन&rsquo; इति नपुंसकस्यैकशेषः । &lsquo;ऊडिदम्&rsquo; इति रायो विभक्तेरुदात्तत्वम् । दुर्वेर्हिंसाकर्मणः क्विपि वलोपः । द्योततेश्छान्दसो लुङ्, &lsquo;द्युद्भ्यो लुङि&rsquo; इति परस्मैपदम्, सिचि वृद्धिः, &lsquo;बहुळं छन्दसि&rsquo; इतीडभावः, &lsquo;बहुळं छन्दस्यमाङ्योगेपि&rsquo; इत्यडभावः । यथैतानि विश्वान्यपि सुदिनानि भवन्ति इष्टदिनानि भवन्ति तथा विद्योतस्व अर्यस्त्वम् । अर्यस्स्वामी, &lsquo;अर्यस्स्वामिवैश्ययोः&rsquo; इति यत्प्रत्ययान्तो निपात्यते ।</p>
<p>अपरा योजना - विश्वानि द्युम्नानि दीप्तिमन्ति सुदिनानि शोभनदिनानि । अत्यन्तसंयोगे द्वितीया । यथा शोभनानि विश्वानि दिनानि भवन्ति, तथा तेषु विद्योतस्व । &lsquo;परादिश्छन्दसि बहुळम्&rsquo; इत्युत्तरपदाद्युदात्तत्वम् । दुरोभि गृहानभिलक्षीकृत्य विश्वानि दिनानि द्योतस्व । रायो धनस्य स्वामी त्वम् । अन्ये तु वाक्यभेदेन व्याचक्षते - विश्वान्यपि सुदिनान्यस्मै भवन्ति । द्युम्नानि यशांसि च भवन्ति । रायो धनस्य स्वामी भवति । गृहानभि विद्योतते, गृहस्थश्च भवतीति ॥</p>
<h3 id="मनतर-247">मन्त्रः</h3>
<p>सेद॑ग्ने अस्तु सु॒भग॑स्सु॒दानु॒र्यस्त्वा॒ नित्ये॑न ह॒विषा॒ य उ॒क्थैः । <br>
पिप्री॑षति॒ स्व आयु॑षि दुरो॒णे विश्वेद॑स्मै सु॒दिना॒ साऽस॑दि॒ष्टिः ॥</p>
<h4 id="टक-243">टीका</h4>
<p>7अथ सप्तमी - सेदिति ॥ हे अग्ने स इत् स एव सुभगोस्तु सौभाग्यवान् भवतु, सुदानुः शोभनदानश्च । उभयत्रापि &lsquo;आद्युदात्तं द्व्यश्छन्दसि&rsquo; इत्युत्तरपदाद्युदात्तत्वम् । &lsquo;सोचि लोपे चेत्&rsquo; इति स इत्यस्य संहितायां सोर्लोपः । क इत्याह – यस्त्वा नित्येन अविच्छिन्नेन यावज्जीवसङ्कल्पनां परिपालयन् हविषा पिप्रीषति प्रीणयितुमिच्छति; न कदाचिदपीमां हित्वा यजमानो भवति । मीञ् तर्पणे । यश्चोक्थैश्शस्त्रैस्त्वां पिप्रीषति स एव ।<br>
कस्मिन्निमित्त इत्याह - स्वायुषि आत्मीये जीवितेग्नौ वा निमित्ते । निमित्तात्कर्मसंयोगे सप्तमी । आत्मार्थं न परार्थमिति स्वग्रहेण दर्शयति । कुत्र स्थित इत्यत आह - दुरोणे गृहे स्व इत्येव । आत्मीये ग्रहे स्थितं त्वां पिप्रीषति, न तु ऋत्विजाम् । दुःखेन रक्ष्यत इति दुरोणम् । अवतेरौणादिको नप्रत्ययः, ज्वरत्वरादिना ऊठि गुणः, &lsquo;पूर्वपदात्संज्ञायामगः&rsquo; इति णत्वम्, कृदुत्तरपदप्रकृतिस्वरत्वम् ।</p>
<p>किञ्चेत्याह - सा तादृशीत्थंभूतेन क्रियमाणा विश्वेत् विश्वैव न पुनरेकैव । इष्टिर्यागः सुदिना शोभनदिना असद्भवति । अस्मै अस्य । षष्ठ्यर्थे चतुर्थी, पूर्ववदुत्तरपदाद्युदात्तत्वम् । यद्वा - अस्य यजमानस्य विश्वान्यपि सुदिनानि भवन्ति ।<br>
किञ्च - सा तादृशेन क्रियमाणा इष्टिरसद्भवेत् । अतादृशेन क्रियमाणा इष्टिरेव न भवति । तस्मात्स एव सुभस्सुदानुश्चास्तु । भगो रूपमैश्वर्यं वा । दानुर्दानशीलः दातृत्वं वा । अस्तेर्लेटि &lsquo;लेटोडाटौ&rsquo; इत्यडागमः, &lsquo;इतश्च लोपः&rsquo; ॥</p>
<h3 id="मनतर-248">मन्त्रः</h3>
<p>अर्चा॑मि ते सुम॒तिङ्घोष्य॒र्वाख्सन्ते॑ वा॒वाता॑ जरताम् [30] इ॒यङ्गीः ।  <br>
स्वश्वा᳚स्त्वा सु॒रथा॑ मर्जयेमा॒स्मे ख्ष॒त्राणि॑ धारये॒रनु॒ द्यून् ॥</p>
<h4 id="टक-244">टीका</h4>
<p>8अथाष्टमी - अर्चामीति ॥ हे अग्ने ते तव सुमतिं शोभनां मतिमुपकर्त्रीं बुद्धिमर्चयामि पूजयामि मनसा बहुमन्ये । सुष्ठु मन्यतेनयेति सोपसर्गात्क्तिनि समासे कृदुत्तरपदप्रकृतिस्वरत्वम्, &lsquo;मन्त्रे वृष&rsquo; इति क्तिन उदात्तत्वम् । इयं मदीया गीश्च ते त्वां सञ्जरतां सम्यक्स्तौतु । जरतिस्स्तुतिकर्मा छन्दसि । कीदृशी गीः? त्वामेव वावाता पुनःपुनस्त्वामेवोपगच्छन्ती क्षणमपि त्वां हातुमशक्नुवन्ती । वातेर्यङ्लुगन्तान्निष्ठा, व्यत्ययेन धातुस्वरः । त्वां संवावाता त्वां सङ्गच्छन्ती वान्वीयते । यद्वा - त्वामञ्चिता वा अवगच्छन्तीति वा । &lsquo;वष्टि वागुरिरल्लोपम्&rsquo; इत्यवशब्दाकारो लुप्यते, &lsquo;अन्येषामपि&rsquo; इति सांहितिकं दीर्घत्वम् । यद्वा - आद्यन्तविपर्ययो वा अवशब्दस्य; यथा - &lsquo;श्वात्रोसि&rsquo; इत्याशुशब्दस्य । &lsquo;परादिश्छन्दसि बहुळम्&rsquo; इत्युत्तरपदाद्युदात्तत्वम् । यद्वा - अतिशयेन वननीया । यङ्लुकि छान्दसी रूपसिद्धिः ।<br>
स्तुस्तिर्विशेष्यते - घोषि घुष्यत इति घोषि । &lsquo;इन्सर्वधातुभ्यः&rsquo; इतीन्, क्रियाविशेषणत्वान्नपुंसकत्वम् । अर्वाक् अर्वाचीनमस्मादृशजनोचितं, यथास्माभिर्घोषयितुं शक्यते तथा घोषयित्वा त्वद्गुणानियं स्तौतु । अथ कायिकीं परिचर्यामाह - स्वश्वास्सुरथाश्च सन्तः त्वत्प्रसादेन महाधनाः पुत्रपौत्रादिसहिताश्च सन्तस्त्वामर्चयेम अलङ्कुर्मः, परिचरेमेति यावत् । मृजू शौचालङ्करणयोः, वृद्ध्यभावश्छान्दसः । शुद्धिकर्मण एव वा शु[वृ?]द्ध्या भाव्यम् । &lsquo;आद्युदात्तं द्व्यच्छन्दसि&rsquo; इति बहुव्रीहेरुत्तरपदाद्युदात्तत्वम् । अस्मे अस्मभ्यमेवं वर्तमानेभ्यः क्षत्राणि बलानि धारयेः देहि । यद्वा - अस्माकं क्षत्राणि धारय । यद्वा - अस्मदर्थं क्षत्राणि धारय । सुपां सुलुक्&rsquo; इति शे आदेशः । अनुद्यून् दिनेदिने । लक्षणादिना कर्मप्रवचनीयत्वम् ॥</p>
<h3 id="मनतर-249">मन्त्रः</h3>
<p>इ॒ह त्वा॒ भूर्या च॑रे॒दुप॒ त्मन्दोषा॑वस्तर्दीदि॒वाꣳस॒मनु॒ द्यून् ।<br>
कीड॑न्तस्त्वा सु॒मन॑सस्सपेमा॒भि द्यु॒म्ना त॑स्थि॒वाꣳसो॒ जना॑नाम् ॥</p>
<h4 id="टक-245">टीका</h4>
<p>9अथ नवमी - इहेति ॥ इहास्मिन्कर्मणि रक्षोवधलक्षणे त्वामेव भूरि भूयिष्ठं उपाचरेत् उपचरितुमर्हति पुरुषः त्मन् आत्मनि दोषावस्तर्दीदिवांसमनुद्यून् रात्रावहनि च सर्वेषां अन्तर्दीदिवांसं संदीप्यमानम् । &lsquo;आङोन्यत्रापि दृश्यते&rsquo; इत्यात्मन आकारस्य लोपः । दीप्यतेः क्वसौ &lsquo;तुजादीनाम्&rsquo; इत्यभ्यासस्य दीर्घत्वम् । छान्दसो वा दीदिविः दीप्तिकर्मा कृतद्विर्वचन एव । &lsquo;कार्तकौजपादयश्च&rsquo; इति दोषावस्तरित्यस्य पूर्वपदप्रकृतिस्वरत्वम् । पदसमुदायात्मको वा एको निपातः । &lsquo;निपाता आद्युदात्ताः&rsquo; इति तस्याद्युदात्तत्वम् । यद्वा - इहास्मिन् लोके त्वामेव भूरि उपाचरेत् पुरुषः आत्मनिमित्तमात्मनोभिमतसम्पादनार्थं दोषावस्तः दीप्यमानम् । अनुद्यूनित्युपचरणं विशेष्यते अनुदिनमुपाचरेदिति । तस्माद्वयं क्रीडन्तः तृप्यन्तस्सुमनसः अप्रतिकूलमनसः शोभनमनसो वा । त्वा त्वामेव सपेम भजेम । षप समवाये । &lsquo;सोर्मनसी इत्युत्तरपदाद्युदात्तत्वं सुमनश्शब्दस्य । जनानां द्युम्नानि धनानि यशांसि वा अभितस्थिवांसः अभितिष्ठन्तः त्वत्प्रसादेनात्मसात्कुर्वन्तः त्वत्सम्बन्धिन एव सर्वदा भवेमेति । &lsquo;शेश्छन्दसि बहुलम्&rsquo; इति द्युम्नेत्यत्र शेर्लोपः&rsquo; । &lsquo;वस्वेकाजाद्घसाम्&rsquo; इति तिष्ठतेरिडागमः ॥</p>
<h3 id="मनतर-250">मन्त्रः</h3>
<p>यस्त्वा॒ स्वश्व॑स्सुहिर॒ण्यो अ॑ग्न उप॒याति॒ वसु॑मता॒ रथे॑न ।<br>
तस्य॑ त्रा॒ता भ॑वसि॒ तस्य॒ सखा॒ यस्त॑ आति॒थ्यमा॑नु॒षग्जुजो॑षत् ॥</p>
<h4 id="टक-246">टीका</h4>
<p>10अथ दशमी - यस्त्वेति ॥ हे अग्ने स्वश्वः शोभनाश्वः महाधनः यागयोग्य इति यावत् । &lsquo;आद्युदात्तं द्व्यच्छन्दसि&rsquo; इत्युत्तरपदाद्युदात्तत्वम् । सुहिरण्यः । &lsquo;नञ्सुभ्याम् इत्युत्तरपदान्तोदात्तत्वम् । य इदृशस्सन् वसुमता व्रीह्यादिधनवता रथेन त्वामुपयाति तस्य त्राता भवसि सर्वदुरितेभ्यः ।<br>
किञ्च - तस्य सखा भवसि । कस्य? यस्त्वामानुषक् अनुषक्तं नित्यं आतिथ्यमतिथिसत्कारम् । यद्वा - अनुषक्तं यथाभिलषितमातिथ्यं जुजोषत् जोषयति प्रापयति । जुषेरन्तर्भावितण्यर्थात् लेटि &lsquo;बहुलं च्छन्दसि&rsquo; इति शपश्श्लुः । &lsquo;लेटोडाटौ&rsquo; इत्यडागमः, &lsquo;अभ्यस्तानामादिः&rsquo; इत्याद्युदात्तत्वम् । ते इति कर्मणस्सम्प्रदानत्वात् चतुर्थ्यर्थे षष्ठी । &lsquo;अतिथेर्ण्यः&rsquo; ॥</p>
<h3 id="मनतर-251">मन्त्रः</h3>
<p>म॒हो रु॑जामि [31] ब॒न्धुता॒ वचो॑भि॒स्तन्मा॑ पि॒तुर्गोत॑मा॒दन्वि॑याय ॥<br>
त्वन्नो॑ अ॒स्य वच॑सश्चिकिद्धि॒ होत॑र्यविष्ठ सुक्रतो॒ दमू॑नाः ॥</p>
<h4 id="टक-247">टीका</h4>
<p>11अथैकादशी - महो रुजामीति ॥ हे अग्ने बन्धुता बन्धुतया बन्धुभावेन । &lsquo;सुपां सुलुक्&rsquo; इति तृतीयाया आकारः । वचोभिस्तुतिभिरुपजातया त्वद्बन्धुतया महः महतः असुरान् ये धनादिना मामतिशेरते तान्रुजामि भञ्जयामि मत्तो न्यक्करोमि । महतेः क्विपि &lsquo;सावेकाचः&rsquo; इति व्यत्ययेन विभक्तेरुदात्तत्वम् । तत्तादृशं ज्ञानं गोतमनाम्नः गोतमसदृशाद्वा मम पितुस्सकाशान्मामन्वियाय अन्वगच्छत् । येन त्वां वाग्भिर्बन्धुत्वाय [येनेमां वाचं त्वद्बन्धुत्वाय?] करोमि ।<br>
यद्वा - वचोभिरिति व्यत्ययेन बहुवचनम् । स्तुतिवचसा उपजातेन तव बान्धवेन महो रुजामि प्रथमम् । तदनु तस्माद्गोतमात् त्वद्बान्धवहेतुभूतगोतमात् साधुतमात् स्तुतिवचसो हेतुभूतात् पितुरन्नमपि मामियाय एति उपगच्छति तेनैव बान्धवेन । यद्वा - तत्तादृशं वचो गातेमात् पितुस्सकाशान्मामन्वियाय सा स्तुतिशक्तिर्मामुपसङ्क्रान्ता इत्यर्थः ।<br>
त्वमेव खल्वस्य स्तुतिवचसः अस्मदीयस्य चिकिद्धि जानासि एतत् ज्ञातुं शक्नोषि । कित ज्ञाने, जुहोत्यादिकः । अस्येति स्तोत्ररूपं निर्दिशति, न तु प्रकृतं वचः । तेनान्वादेशाभावः ।  यद्वा - प्रथमपक्षे एकवचनान्तस्य वचश्शब्दस्याप्रकृतत्वादस्येति प्रथमादेशत्वेनान्वादेशाभावः । तत्र &lsquo;ऊडिदम्&rsquo; इति विभक्तेरुदात्तत्वम् । इतरयोस्तु पक्षयोर्व्यत्ययेनान्वादेशाभावः, कृते वानुदात्तत्वाभावः ।<br>
कस्तव विशेष इत्याह – हे होतः देवानामाह्वातः यविष्ठ युवतम सुक्रतो शोभनप्रज्ञ । &lsquo;नामन्त्रिते समानाधिकरणे&rsquo; इति प्रथमस्याविद्यमानत्वनिषेधात्परमामन्त्रितद्वयं निहन्यते । दमूनाः दान्तमना दानमना वा । पृषोदरादिः । इर्दृशस्त्वमेवैतच्चिकिद्धि किमन्येनाज्ञानिना इति ॥</p>
<h3 id="मनतर-252">मन्त्रः</h3>
<p>अस्व॑प्नजस्त॒रण॑यस्सु॒शेवा॒ अत॑न्द्रासोऽवृ॒का अश्र॑मिष्ठाः ।<br>
ते पा॒यव॑स्स॒ध्रिय॑ञ्चो निष॒द्याऽग्ने॒ तव॑ नᳶ पान्त्वमूर ॥</p>
<h4 id="टक-248">टीका</h4>
<p>12अथ द्वादशी - अस्वप्नज इति ॥ अस्वप्नशीलः । &lsquo;स्वपितृषो र्नजिङ्&rsquo; । पदकारानभिमतत्वात् अन्यथा व्याख्यायते - स्वप्नजन्मानो न भवन्तीत्यस्वप्नजाः । &lsquo;सुपां सुलुक् इति जसस्स्वादेश&rsquo;, सतिशिष्टत्वादव्ययपूवापदप्रकृतिस्वरत्वम् । तरणयः दुरिततरणहेतवः । तरतेरनिप्रत्ययः । सुशेवाः सुसुखाः । &lsquo;शेवायह्वा&rsquo; इति निपात्यते । अतन्द्रासः अलसत्वरहिताः । &lsquo;आज्जसेरसुक्&rsquo; । अवृकाः वृकत्वं हिंस्रत्वं तद्रहिताः । &lsquo;नञ्सुभ्याम्&rsquo; इत्युत्तरपदान्तोदात्तत्वम् । अश्रमिष्ठाः अखेदयितृतमाः । श्रमु खेदे, तृजन्तात् &lsquo;तुश्छन्दसि&rsquo; इतीष्ठन्, &lsquo;तुरिष्ठेमेयस्सु&rsquo; इति लोपः ।</p>
<p>एवंस्वभावास्ते तादृशाः हे अग्ने तव पायवः जगत्पालनशीलाः रश्मयः । &lsquo;कृपावाजि&rsquo; इत्युण्प्रत्ययः । सध्रियञ्चस्सहाञ्चन्तः सम्भूयकारिणः । &lsquo;सहस्य सध्रिः&rsquo; । निषद्य अस्मद्यज्ञे निषीदन्तो भूत्वा सर्वे अस्मद्यज्ञमागत्य त्वयि निषण्णास्त्वामुद्दीपयन्तः नः अस्मान् पान्तु रक्षन्तु । हे अमूर अमोहनशील । मुर्छा मोहसमुच्छ्राययोः, क्विपि &lsquo;राल्लोपः&rsquo;, ततो मत्वर्थीयोऽप्रत्ययः । मोहनशीलो मूरः ततोन्योऽमूरः । यद्वा - मूङ् बन्धने, औणादिको रक् । अमूर अबन्धनीय अनिग्राह्य । यद्वा - अमतेरूरन् प्रत्ययः । अमूरः अप्रतिहतगतिः ॥</p>
<h3 id="मनतर-253">मन्त्रः</h3>
<p>ये पा॒यवो॑ मामते॒यन्ते॑ अग्ने॒ पश्य॑न्तो अ॒न्धन्दु॑रि॒तादर॑ख्षन् ।<br>
र॒रख्ष॒ तान्थ्सु॒कृतो॑ वि॒श्ववे॑दा॒ दिफ्स॑न्त॒ इद्रि॒पवो॒ ना ह॑ [32]दे॒भुः॒ ॥</p>
<h4 id="टक-249">टीका</h4>
<p>13अथ त्रयोदशी - ये पायव इति ॥ हे अग्ने ते तव ये पायवो रश्मयः अन्धं चक्षुर्हीनं मामतेयं, ममता नाम काचिदृषिपत्नी तस्या अपत्यं मामतेयम् । &lsquo;स्त्रीभ्यो ढक्&rsquo; । तमन्धं पश्यन्तः दुरितात् श्वभ्रपतनलक्षणात् अरक्षन् प्रकाशप्रदानेन दुरितहीनमकुर्वन् । दुरितशब्दः प्रवृद्धादिर्द्रष्टव्यः । तन्रश्मीन् सुकृतस्तथा शोभनं कर्म कृतवतः विश्ववेदास्त्वं विश्वस्य वेदयिता । &lsquo;गतिकारकयोरपि&rsquo; इत्यसुन् । विश्वानि वेदांसि वा यस्य तादृशो भवान् तान्रक्ष, रक्षतेः परोक्षे लिट्, आदरेण परिगृह्य पालयेति । &lsquo;छन्दसि लुङ्लङ्लिटः&rsquo; इति लिट् । परोक्ष एव ररक्ष विशेषेण परिजग्राहेत्यर्थः ।<br>
कथं ररक्षेत्याह - यथा रिपवो राक्षसादयः दिप्सन्त इत् रिपुं दम्भितुमिच्छन्तः परिभवितुमिच्छन्त एव सन्तः नैव देभुः न परिबभूवुः । ततः प्रभृति तथा ररक्षेति । दम्भेस्सनि &lsquo;सनीवन्तर्ध&rsquo; इतीडागमः । &lsquo;दम्भ इच्च&rsquo; इतीकारः । भषभावश्छान्दसः । दम्भेर्हल्ग्रहणस्य जातिवाचित्वात् &lsquo;हलन्ताच्च&rsquo; इति सनः कित्त्वम् । देभुरिति &lsquo;दम्भेश्चोति वक्तव्यम्&rsquo; इति लिटः कित्त्वादुपधालोपः । दभिः प्रकृत्यन्तरं वा । &lsquo;अन्येषामपि दृश्यते&rsquo; इति नशब्दस्य संहितायां दीर्घत्वम् ॥</p>
<h3 id="मनतर-254">मन्त्रः</h3>
<p>त्वया॑ व॒यꣳ स॑ध॒न्य॑स्त्वोता॒स्तव॒ प्रणी᳚त्यश्याम॒ वाजा॑न् ।<br>
उ॒भा शꣳसा॑ सूदय सत्यतातेऽनुष्ठु॒या कृ॑णुह्यह्रयाण ॥</p>
<h4 id="टक-250">टीका</h4>
<p>14अथ चतुर्दशी - त्वयेति ॥ हे अग्ने त्वया सधन्यस्सहनेतारो वयं त्वं च वयं च सहाभिमतानि नयाम इत्यर्थः । &lsquo;सधमादस्थयोः&rsquo; इति विधीयमानस्सधादेशो व्यत्ययेनात्रापि भवति, &lsquo;एरनेकाचः&rsquo; इति यणादेशः, &lsquo;उदात्तस्वरितयोर्यणः&rsquo; इति विभक्तिस्स्वर्यते । त्वोताः त्वया ऊताः रक्षिताः । छान्दसी रूपसिद्धिः, &lsquo;तृतीया कर्मणि&rsquo; इति पूर्वपदप्रकृतिस्वरत्वम्, बहुविकारत्वादनवग्रहः । तव प्रणीती प्रणीत्या प्रणयनेन अनुज्ञानेन परिचरणेन वा वयं वाजानन्नानि अश्याम भक्षीमहि । &lsquo;सुपां सुलुक्&rsquo; इति प्रणीतिशब्दात्परस्यास्तृतीयायाः पूर्वसवर्णदीर्घत्वम्, &lsquo;तादौ च&rsquo; इति गतेः प्रकृतिस्वरत्वम् । किञ्च - हे सत्यताते सत्य??रिन् । व्यत्ययेन तातिल्प्रत्ययः ।<br>
यद्वा - तनोतेः क्तिनि छान्दसं दीर्घत्वम् । हे सत्यविस्तार । उभा शंसा उभौ शंस ?? आयौ अर्थावैहिकमामुष्मिकं च । &lsquo;सुपां सुलुक्&rsquo; इत्यकारः । तौ सूदय आनय । षूद क्षरणे । अनुष्ठुया अनुक्रमेण स्थितौ कृणुहि कुरु । &lsquo;उतश्च प्रत्ययाच्छन्दो वा वचनम्&rsquo; इति हेर्लुगभावः । अनुक्रमेण स्थापनमनुष्ठु । &lsquo;अपदुस्सुषु स्थः&rsquo; इति विधीयमानः कुप्रत्ययो व्यत्ययेनानुपूर्वादपि भवति, सूषामादित्वात् षत्वम्, ततः परस्यास्तृतीयायाः &lsquo;सुपां सुलुक्&rsquo; इति याजादेशः । अह्रयाण भक्तानां अह्रेपयितः, विजयकरत्वात् । जिह्रेतेर्व्यत्ययेन शपो लुक्, &lsquo;छन्दस्युभयथा&rsquo; इति चानशः आर्धधातुकत्वात् ङित्त्वाभावः । व्यत्ययेन वा शपि मुगभावः ॥</p>
<h3 id="मनतर-255">मन्त्रः</h3>
<p>अ॒या ते॑ अग्ने स॒मिधा॑ विधेम॒ प्रति॒ स्तोमꣳ॑ श॒स्यमा॑नङ्गृभाय ।<br>
दहा॒शसो॑ र॒ख्षस॑ᳶ पा॒ह्य॑स्मान्द्रु॒हो नि॒दो मि॑त्रमहो अव॒द्यात् ॥</p>
<h4 id="टक-251">टीका</h4>
<p>15।अथ पञ्चदशी - अयेति ॥ हे अग्ने अया अनया समिधा समिन्धनेन समिधेनीकृत्येन । इदमस्तृतीयायाः &lsquo;सुपां सुलुक्&rsquo; इति याजादेशः, त्यदाद्यत्वम्, &lsquo;अतो गुणे&rsquo; इति पररूपत्वं, हलि लोपश्च, &lsquo;अनाप्यकः&rsquo; इति व्तत्ययेन न प्रवर्तते । ते त्वां विधेम परिचरेम । पूर्ववत्कर्मणस्सम्प्रदानत्वम् । स्तोमं स्तोत्रं शस्यमानं प्रतिगृभाय प्रतिगृहाण । &lsquo;छन्दसि शायजपि&rsquo; इति शायच्, &lsquo;हृग्रहोर्भः&rsquo; इति भत्वम् । अशसः अशंसनान् अस्मद्द्वेष्यान् । बहुव्रीहिर्वा । अशेर्वा असुन् । व्यापकान् हिंसाद्वारा । रक्षसः राक्षसान् । पूर्ववन्नब्विषयत्वाभावादाद्युदात्तत्वाभावः ।<br>
किञ्च - अस्मान् पाहि रक्ष । कस्मादित्याः - द्रुहः द्रोहात्परकर्तृकात् । निदः । निन्दतेः क्विप् । निन्दायाः परकर्तृकायाः । अवद्यात् परिवादात् परकर्तृकात् अस्मान्पाहि । उभयत्र &lsquo;सावेकाचः&rsquo; इति विभक्तेरुदात्तत्वम्, तृतीयस्य तु &lsquo;अवद्यपण्य&rsquo; इति निपातनात्, &lsquo;ययतोश्चादर्थे&rsquo; इत्युत्तरपदान्तोदात्तत्वम् । हे मित्रमहः सर्वस्य मित्रवदुपकारकं महस्तेजो यस्य स तादृशः ॥</p>
<h3 id="मनतर-256">मन्त्रः</h3>
<p>र॒ख्षो॒हणँ॑व्वा॒जिन॒माऽऽजि॑घर्मि मि॒त्रम्प्रथि॑ष्ठ॒मुप॑ यामि॒ शर्म॑ । <br>
शिशा॑नो अ॒ग्निᳵ क्रतु॑भि॒स्समि॑द्ध॒स्स नो॒ दिवा᳚ स रि॒षᳶ पा॑तु॒ नक्त᳚म् ॥</p>
<h4 id="टक-252">टीका</h4>
<p>16अथ पुरोनुवाक्या - रक्षोहणमिति ॥ &lsquo;रक्षोघ्नी याज्यानुवाक्ये भवतः&rsquo; इति च ब्राह्मणम् । रक्षसां हन्तारं वाजिनमन्नवन्तं अन्नस्य दातारं आजिघर्मि अनेन हविषा आभिमुख्येन सन्दीपयामि । घृ क्षरणदीप्त्योः । जुहोत्यादिकः, &lsquo;बहुलं छन्दसि&rsquo; इत्यभ्यासस्येत्वम् । मित्रं सर्वेषां सुहृद्रूपम् । मिदो दुःखात्त्रायकं प्रथिष्ठं पृथुतमम् । यद्वा - प्रथयितृतमम् । प्रथितृशब्दात् &lsquo;तुश्छन्दसि&rsquo; इतीष्ठन्, &lsquo;तुरिष्ठेमेयस्सु&rsquo; इति तृलोपः । इर्दृशं तं शर्म शरणमुपयामि रक्षकं भने । स च क्रतुभिः समिद्धः प्रज्ञाभिस्सन्दीप्तः अस्मदीयैर्वा यजनैः प्रवृद्धतेजाः । अग्निः अङ्गनादिगुणयुक्तः । शिशानस्तीक्ष्णीभवन् । श्यतेर्व्यत्ययेनात्मनेपदम्म् &lsquo;बहुलं छन्दसि&rsquo; इति शपश्श्लुः, अभ्यासस्येत्वम्, &lsquo;अभ्यस्तानामादिः&rsquo; आद्युदात्तत्वम् । इर्दृशस्स नः अस्मान् दिवा च नक्तं च रिषः पातु दुःखाद्रक्षतु । हिंस्राद्वा रक्षःप्रभृतेरस्मान्पातु । पूर्ववद्विभक्तेरुदात्तत्वम् &lsquo;सावेकाचः&rsquo; इति ॥</p>
<h3 id="मनतर-257">मन्त्रः</h3>
<p>वि ज्योति॑षा बृह॒ता भा᳚त्य॒ग्निरा॒विर्विश्वा॑नि कृणुते महि॒त्वा । <br>
प्रादे॑वीर्मा॒यास्स॑हते दु॒रेवा॒श्शिशी॑ते॒ शृङ्गे॒ रख्ष॑से वि॒निख्षे᳚ ॥</p>
<h4 id="टक-253">टीका</h4>
<p>17अथ याज्या - वीति ॥ अयमग्निर्बृहता ज्योतिषा महता तेजसा इत्थंभूतस्सन् विभाति विशेषेणाभाति महाननेनास्मदीयेन हविषा । &lsquo;बृहन्महतोरुपसङ्ख्यानम्&rsquo; इति तृतीयाया उदात्तत्वम् । किन्च - विश्वानि महित्वा माहात्म्यानि । &lsquo;शेश्छन्दसि&rsquo; इति लोपः । आविष्कृणुते आविष्कुर्वीत । किन्च - अदेवीः अदेवनशीलाः आसुरीर्मायाः प्रसहते अभिभवेत् । दुरेवाः दुःखेनैतव्याः दुष्प्रधर्षा इति यावत् । एतेर्वः, कृदुत्तरपदप्रकृतिस्वरत्वम् ।</p>
<p>किञ्च - शृङ्गे शृङ्गस्थानीये प्रधाने आत्मीये ज्वाले शिशीते तीक्ष्णीकुरुते । श्यतेर्व्यत्ययेन आत्मनेपदम्, पूर्ववच्छपश्श्लुः, इत्वं चाभ्यासस्य, &lsquo;तास्यनुदात्तेत्&rsquo; इति लसार्वधातुकानुदात्तत्वे &lsquo;अनुदात्ते च&rsquo; इत्याद्युदात्तत्वम् । किमर्थं शिशीत इत्याह – रक्षसे विनिक्षे रक्षोविनाशार्थम् । पूर्ववत्कर्मणस्सम्प्रदानत्वम् । विनिक्षे - णिक्षि चुम्बने &lsquo;कृत्यार्थे तवैकेन्&rsquo; इति केन्प्रत्ययः, कृदुत्तरपदप्रकृतिस्वरत्वम् । ज्वालाभ्यां रक्षसश्चुम्बनं दाह एव, रक्षसो दाहार्थं शृङ्गे तीक्ष्णीकरोत्विति । यद्वा - णिजेश्शोधनकर्मणः &lsquo;तुमर्थे सेसेनसे&rsquo; इति क्सेप्रत्ययः, &lsquo;परादिश्छन्दसि बहुलम्&rsquo; इत्युत्तरपदाद्युदात्तत्वम् । सनि वा व्यत्ययेन गुणाभावः । विनाशे बन्धनं विनाशनमेव ॥</p>
<h3 id="मनतर-258">मन्त्रः</h3>
<p>उ॒त स्वा॒नासो॑ दि॒विष॑न्त्व॒ग्नेस्ति॒ग्मायु॑धा॒ रख्ष॑से॒ हन्त॒वा उ॑ ।<br>
मदे॑ चिदस्य॒ प्ररु॑जन्ति॒ भामा॒ न व॑रन्ते परि॒बाधो॒ अदे॑वीः ॥ [34]</p>
<h4 id="टक-254">टीका</h4>
<p>18अथ याज्याविकल्पः, उपहोमार्था वा - उतेति ॥ स्वानासः स्वनं कुर्वन्तः हवि प्रक्षेपसमुपजनितमहाशब्दाः । स्वनतेर्व्यत्ययेन कर्तरि घञ्, आज्जसेरसुक्, &lsquo;कर्षात्वतः&rsquo; इत्यन्तोदात्तत्वम् । इर्दृशाः अग्नेः रश्मयः उत दिवि दिव्यपि सन्तु सर्वत्राकाशे विजृम्भन्ताम् । छान्दसं षत्वम् । &lsquo;ऊडिदम्&rsquo; इति विभक्तेरुदात्तत्वम् । स्वाना इति रश्मिनामेति केचित् । तिग्मायुधाः तीक्ष्णायुधाः । तिग्मं तैक्ष्ण्यमेव आयुधस्थानीयं शत्रूणां वेधकत्वात् येषां ते तव रश्मयः दिव्यपि प्रकाशन्ताम् । किमर्थं । रक्षसे हन्तवै रक्षोवधार्थम् । हन्तेः कृत्यार्थे भावे तवैप्रत्ययः । प्ररुजन्तु प्रकर्षेण भक्षयन्तु हवींषि । रुजो भङ्गे तौदादिकः । यद्वा - भामाः क्रोधनशीलाः रुत्वा[क्त्वा?] अस्य रश्मयः प्ररुजन्तु प्रकर्षेण रक्षःप्रभृत्यपि भक्षयन्तु । मदेचित् मदायैवास्य । यद्वा - उपमानार्थश्चिच्छब्दः । महस्मे [मध्याह्ने] वर्तमानस्यास्य यथा रश्मयो विश्वं दहन्ति, एवमस्मद्रिपून् भक्षयन्त्यिति । एवमस्मद्विषये प्रवर्तमानमेनमग्निं अदेवीः अदेव्यः आसुर्यः परिबाधः पीडाः न वरन्ते न वृण्वन्तु न प्राप्नुवन्तु । वृञो वृङो वा व्यत्ययेन शप् । परिपूर्वाद्बाधतेस्सम्पदादिलक्षणस्स्त्रियां क्विप् कृदुत्तरपदप्रकृतिस्वरत्वम् ॥</p>
<p>इति श्रीभट्टभास्करमिश्रविरेचिते यजुर्वेदभाष्ये ज्ञानयज्ञाख्ये प्रथमे काण्डे द्वितीयप्रपाठके चतुर्दशोनुवाकः ॥</p>
<p>प्रथमकाण्डे द्वितीयप्रपाठकः समाप्तः ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vvasuki.github.io/saMskAra/sangrahaH/taittirIyA/saMhitA/bhaTTa-bhAskara-bhAShyam/1/2/">प्रपाठकः 2 </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: प्रपाठकः 2</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vvasuki/saMskAra/issues/new" >
      प्रतिस्पन्दः
    </a>
    <div class="btn small border">
      Built on 2020 Aug 30 11:18:17 UTC. (<a href="http://google.com/search?q=11%3a18%3a17%20UTC to IST">IST</a>)</div>
    </div>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
